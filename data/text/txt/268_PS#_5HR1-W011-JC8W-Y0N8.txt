'Einsteins ongelijk bewezen? Dat doet hem geen recht' In en uit het nieuws Bas Hensen
Trouw
29 december 2015 dinsdag
Copyright 2015 De Persgroep Nederland BV All Rights Reserved

Section: Nederland; Blz. 9
Length: 771 words
Byline: JOEP ENGELS, REDACTIE WETENSCHAP
Body

Ze haalden er de wereldpers mee. 'Sorry Einstein', schreef The New York Times op zijn voorpagina van 22 oktober, 'maar fysici van de TU Delft hebben je ongelijk bewezen'. Hoofdrolspeler Bas Hensen (29) was net op tijd terug om het mediacircus mee te maken. Toen het experiment was gelukt en het artikel voor Nature geschreven, ging hij op huwelijksreis naar Australië. 
"Tja, dat hadden we zo gepland en het paste net. De hele zomer heb ik hard gewerkt aan het schrijven van het artikel. Dat is best intensief. Het moet kloppen wat er staat, het moet kort en bondig en ook overtuigend zijn. Het was spannend. We wisten dat we niet de enigen waren die dit bewijs wilden leveren. 
"Toen we het op papier hadden, hebben we die anderen wel geïnformeerd. Het is in de wetenschap een goede gewoonte om als meer groepen tegelijk met hetzelfde resultaat komen, dan ook gezamenlijk te publiceren. Maar zij waren nog niet zo ver. Dus toen konden we het artikel op Arxiv (een wetenschapssite, red.) zetten en daarmee het bewijs claimen. Een paar dagen later zijn Rosanne en ik getrouwd. 
"Ik had niet gedacht dat we deze race zouden winnen. Anderhalf jaar geleden heb ik op een conferentie in Wenen verteld dat we dit van plan waren. Toen bleken nog meer groepen op dit spoor te zitten, en sommige al jaren. Ik had het gevoel dat ze al bijna klaar waren. 
"Eigenlijk waren wij toen ook al een eind op weg. Mijn vakgroep had een soortgelijk experiment al eens gedaan, maar toen stonden de opstellingen drie meter uiteen. Voor een 'loophole-free Bell-test', zoals het experiment officieel heet, moest de afstand ruim een kilometer zijn. We moesten op zoek naar een tweede lab, ergens op de Delftse campus. Liefst dicht bij de hoofdweg, want daar bleek een tunnel onder te liggen die we konden gebruiken voor de glasvezelkabels. 
"Eerst viel ons oog op een verlaten woonhuis op de rand van de campus. We noemden het al Quantum House, maar het was met zijn houten vloeren toch niet geschikt. Te veel trillingen. Het werd een ruimte op het reactorinstituut. Die moesten we helemaal inrichten, optische tafel, lasers, koelinstallatie. Twee maanden mee bezig geweest. Kerstavond 2014 hadden we voor het eerst resultaat. De elektronen in de twee labs waren verstrengeld, zoals dat in de quantumfysica heet. 
"Voor mij een belangrijk moment. Dit is mijn promotieonderzoek en tot dan toe, na anderhalf jaar werk, was het resultaat nog nul komma nul. Op dat moment zag ik voor me hoe het experiment kon slagen. 
"Twee weken later, op 5 januari, waren we terug bij af. We hadden ineens geen signaal meer. Wat er gebeurd is, weten we niet. Die elektronen waar we mee werken, zitten gevangen in diamantjes. En ineens was er één onvindbaar voor het systeem. Opgegaan in het diamantkristal vermoedelijk. 
"We hebben er nieuwe diamantjes ingezet, en in maart werkte alles weer. En kon het echte werk beginnen. Op 10 juli - ik weet het nog precies - hadden we alle metingen binnen en kon ik gaan schrijven. Dat gaat niet in één keer goed: een artikel gaat altijd een paar keer op en neer met commentaren en correcties. Maar dat mochten anderen doen, ik was op huwelijksreis. 
"Het is een heftig jaar geweest. Een achtbaan. Ik zit er voor mijn gevoel nog middenin. Ik ga nog naar conferenties om over ons werk te vertellen. En ik moet ook eens aan mijn proefschrift beginnen, komend jaar wil ik promoveren. 
"Die andere groepen hebben nu ook gepubliceerd. Dat is mooi. Het is eervol om de eerste te zijn, maar een wetenschappelijk resultaat staat pas als het door anderen wordt bevestigd. 
"Het ongelijk van Einstein. Tja, zo is het door de media gebracht, en zo trekt het de aandacht. Maar het doet hem geen recht. Tachtig jaar geleden bedacht Einstein tot welke vreemde consequenties de quantumtheorie leidde. Hij geloofde dat niet en krijgt nu ongelijk. Ik zou het eerder geniaal noemen dat hij dit voorzag." 
Het bewijs: de natuur is spookachtig 
Volgens de quantummechanica, die het gedrag beschrijft van de allerkleinste deeltjes, kunnen 	voorwerpen 	verschillende 	eigenschappen 	tegelijk 	hebben. 	In 	de quantumwereld kan een deeltje zich bijvoorbeeld op twee plekken tegelijkertijd bevinden en zowel linksom als rechtsom draaien. 
Bovendien kunnen ze met elkaar verstrengeld zijn, waardoor hun toestand verbonden is. Dan reageren ze direct op elkaar, het ene deeltje 'weet' meteen wat er met het ander gebeurt, ook al zijn ze lichtjaren van elkaar verwijderd. 
Einstein twijfelde aan deze mogelijkheid, maar Delftse fysici bewezen deze zomer definitief de 'spookachtigheid' van de natuur. 
'Ik had niet gedacht dat we deze race zouden winnen' 
Bekijk de oorspronkelijke pagina: pagina 9
Graphic

 
'Het is een heftig jaar geweest. Een achtbaan.' fOTO Frank auperle
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Standards + Measurements (82%); Experimentation + Research (81%); 
Educational Institution Employees (75%); Physics (69%)
Industry: Computing + Information Technology (94%); Computer + Electronics Mfg (69%)
Load-Date: December 28, 2015

End of Document
'Einsteins ongelijk bewezen? Dat doet hem geen recht' In en uit het nieuws Bas Hensen

'Einsteins ongelijk bewezen? Dat doet hem geen recht' In en uit het nieuws Bas Hensen

Page 2 of 4

Page 2 of 4





