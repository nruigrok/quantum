Blijven spitten 
de Volkskrant
27 februari 2021 zaterdag
Copyright 2021 DPG Media B.V. All Rights Reserved

Section: Opinie zaterdag; Blz. 29
Length: 381 words
Byline: PIETER KLOK 
Body

de week van de hoofdredacteur
Dinsdag hadden we een uitgebreide reconstructie van de ontdekking van het majoranadeeltje of eigenlijk: de ontdekking dat die ontdekking niet deugde. Pijnlijk, want de hoop was dat met dat deeltje een quantumcomputer kon worden gebouwd met een enorme rekenkracht. 
Naast lof klonk er kritiek van sommige lezers. Hoofdrolspeler Leo Kouwenhoven wilde pas praten nadat de integriteitscommissie die de zaak ook onderzocht, zijn oordeel had gepubliceerd. Had de Volkskrant daar niet op moeten wachten? 
Aanvankelijk was dat de bedoeling, maar toen het rapport een week werd uitgesteld, besloten we toch te publiceren. Er was geen twijfel over de vermelde feiten. De auteur, Stan van Pelt, had uitgebreid gesproken met de jonge klokkenluider-onderzoekers die hadden aangetoond dat het onderzoek niet klopte. Kouwenhoven had eerder toegeven dat zijn ontdekking meetruis geweest kan zijn. Er was kortom niets dat hij zou kunnen weerspreken. Wat niet wegneemt dat we nog steeds graag zijn kant van het verhaal horen. Sinds mei 2020 - toen Nature voor het eerst waarschuwde dat zijn onderzoek mogelijk onbetrouwbaar was - hebben we verzoeken daartoe bij hem ingediend. 
Waarom denkt de Volkskrant het beter te weten dan een integriteitscommissie, vroeg een lezer. Dat zouden we niet durven beweren, maar we willen wel ons eigen verhaal schrijven. De belangen zijn groot in deze. Kouwenhoven is in dienst getreden bij Microsoft, dat vele miljoenen investeerde in zijn vondst. Integriteitscommissies moeten vaak vele belangen afwegen, wij hoeven alleen de werkelijkheid zo goed mogelijk te beschrijven en zijn alleen verantwoording verschuldigd aan onze lezers. 
Blijven spitten
Deze week verscheen ook het resultaat van het integriteitsonderzoek dat het Bureau Integriteit (Bing) deed naar vermeende seksuele intimidatie binnen D66. De onderzoekers zijn behoedzaam te werk gegaan uit angst iemand onterecht te beschadigen. Dat resulteert in een rapport dat veel vragen openlaat. De zaak is niet te vergelijken met de zaak-Kouwenhoven, maar ook hier geldt: wie geïnteresseerd is in de hele waarheid kan niet alleen op integriteitscommissies vertrouwen, maar heeft ook de journalistiek nodig, die kan blijven doorspitten. 
Reageren? 
p.klok@volkskrant.nl
Bekijk de oorspronkelijke pagina: pagina 29
Graphic

 
De voorpagina van dinsdag.
Classification

Language: DUTCH; NEDERLANDS
Publication-Type: Krant
Subject: Literature (93%); Nondurable Goods (75%); Experimentation + Research 
(70%); Journalism (68%); Mental Illness (64%); Educational Institution Employees (62%); Children (61%)
Industry: Computing + Information Technology (82%)
Load-Date: February 26, 2021

End of Document
Page 2 of 2
