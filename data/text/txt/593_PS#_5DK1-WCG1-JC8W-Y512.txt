Fysica, voedsel, visie
Het Parool
11 november 2014 dinsdag
Copyright 2014 De Persgroep Nederland BV All Rights Reserved

Section: Specials; Blz. 8
Length: 905 words
Byline: TEKST DANIËL ROMMENS FOTO BOB BRONSHOFF
Body

Tijdens het Gala van de Wetenschap spreken onder anderen Mark Golden, Louise Fresco en Alexander Rinnooy Kan. Een korte kennismaking. 
Mark Golden (47) 
Mark Golden is kwantumfysicus, verbonden aan de faculteit natuurwetenschappen van de Universiteit van Amsterdam. Hij probeert in zijn onderzoek inzicht te krijgen in het eigenzinnige gedrag van elektronen in materialen. 
"De zwaartekracht trotseren, wie wil dat nou niet?" vraagt Golden zich af. Het lijkt een kinderlijke wens, maar het onderliggende onderzoek is allesbehalve zweverig. Levitatie kan namelijk door middel van supergeleiding. In sommige materialen verdwijnt bij lage temperatuur de elektrische weerstand waardoor elektrische lading er zonder verlies en zonder spanning doorheen kan stromen. Zo kan bijvoorbeeld het sterke magneetveld in een MRI-scanner gemaakt worden of kan een voorwerp zweven. 
In een MRI-scanner werken de supergeleiders bij een temperatuur van 269 graden Celsius onder nul, net boven het absolute nulpunt. Golden onderzoekt supergeleiders die bij hogere temperaturen werken, tot 140 graden Celsius onder nul, en wil het liefst de weg vinden om bij kamertemperatuur supergeleiding mogelijk te maken. 
Hoe werkt een supergeleider bij min 140? Om een idee te geven hoe dit in elkaar zit legt Golden uit dat dit soort fysica een beetje op een kwantumversie van de sociologie lijkt. 
Het gedrag van een enkel elektron is voorspelbaar (net als een enkele voetbalsupporter), maar dat van heel veel elektronen samen is heel anders (net als wanneer de supporters in een grote groep in het stadion zitten). 
Als de zoektocht naar supergeleiding bij kamertemperatuur lukt, zweven niet alleen de trams geruisloos door de straten van Amsterdam, maar - belangrijker - kan zonneenergie razendsnel en zonder verlies van de zonnige kant van de aarde naar de werelddelen waar het nog nacht is worden getransporteerd, wat een enorme bijdrage zou leveren aan een duurzame toekomst. 
Alexander Rinnooy Kan (65) 
"Wie denkt dat kennis duur is, weet niet wat domheid kost, en ook niet wat onwetendheid aanricht," heeft Alexander Rinnooy Kan, hoogleraar economie en bedrijfskunde aan de UvA ooit eens gezegd. Voordat hij hoogleraar werd, was Rinnooy Kan onder andere voorzitter van werkgeversorganisatie VNO-NCW en de Sociaal-Economische Raad en lid van de raad van bestuur van ING Groep. Kort geleden maakte Rinnooy Kan bekend dat hij voor D66 plaats wil nemen in de Eerste Kamer. 
In mei ontving Rinnooy Kan de Akademiepenning 2014. Deze prijs wordt uitgereikt aan mensen die zich bijzonder hebben ingezet voor de bloei van de wetenschap in Nederland. Collega's uit de academische wereld omschrijven Rinnooy Kan als een aimabele man die 'het verhaal van de wetenschap in de volle breedte weet neer te zetten' door middel van 'de juiste toon en prachtige retorische trucs'. 
De hoogleraar weet als geen ander hoe hij mensen voor zich moet winnen. Rinnooy Kan heeft volgens Han van Dissel (decaan faculteit economie en bedrijfskunde) dan ook geen vijanden. 'De arm van Alexander reikt ver', schreef Folia vorig jaar, want Rinnooy Kan kent bijna de hele academische wereld op zijn duimpje. 
In de Haagse politiek wordt Rinnooy Kan gezien als een belangrijke, pragmatische figuur. Tot nu was zijn rol in Den Haag er altijd één op de achtergrond. Zijn goede vriend Arthur Wassenberg (emeritus hoogleraar bedrijfskunde) zei ooit: "Voor de actieve politiek is Rinnooy Kan te ongedurig. Dat is niets voor hem." 
Met zijn ambitie voor een zetel in de senaat lijkt daar nu een eind aan te zijn gekomen. 
Louise Fresco (62) 
"Voedsel is iets heiligs. Het gaat niet om voedingsstoffen en calorieën. Het gaat om delen. Het gaat om eerlijkheid," aldus Louise Fresco, bestuursvoorzitter van Wageningen University & Research centre (Wageningen UR). Tot mei 2014 werkte ze als hoogleraar aan de Universiteit van Amsterdam. Daar richtte Fresco zich op de grondslagen van duurzame ontwikkeling in internationaal perspectief. Ze schreef meerdere boeken over voedsel en schrijft ook regelmatig voor NRC Handelsblad. 
In 2009 hield Fresco een Ted-talk over het voeden van de hele wereld, waarin ze tijdens haar toespraak illustratief een brood bakte. In 2030 moet de wereldvoedselproductie ongeveer verdubbeld zijn ten opzichte van nu, voorspelde Fresco. Tegelijkertijd worden kleinschalige producenten en boerenmarkten alsmaar populairder. Maar drie miljard mensen in steden kun je niet voeden met boerenmarkten. 
Daarom kijkt Fresco vooruit naar oplossingen voor het alsmaar groeiende voedselprobleem. Kleinschalige productie en traditionele methodes kunnen blijven bestaan, maar daarnaast is massaproductie nodig. Fresco stelt dat die massaproductie op een verantwoorde manier moet plaatsvinden. 
In 2013 verscheen een documentaireserie genaamd Fresco's paradijs, waarin zij in zes afleveringen de wereld over trok onder het motto 'eten is geweten'. Ze bezocht plekken waar grote of kleine ontwikkelingen plaatsvonden op het gebied van landbouw en voedselproductie. 
Fresco deed zelf veldwerk in West-Afrika, Latijns-Amerika en Spanje, waar ze zich bezighield met plantenteelt in een tropisch klimaat. Ze heeft altijd voorgestaan dat wetenschappers zelf ook de handen uit de mouwen moeten kunnen steken. 
'Altijd de juiste toon en prachtige retorische trucs' 
'Het gaat niet om voedingsstoffen en calorieën; het gaat om delen' 
'De zwaartekracht trotseren, wie wil dat nou niet?' 
Graphic

 
-
-
-
Classification

Language: DUTCH; NEDERLANDS
Publication-Type: Krant
Journal Code: Het Parool
Subject: Superconductors (94%)
Company:  ING GROEP NV (52%)
Ticker: INGA (BIT) (52%); INGA (AMS) (52%); ING (NYSE) (52%)
Industry: NAICS525910 OPEN-END INVESTMENT FUNDS (52%); NAICS524113 
DIRECT LIFE INSURANCE CARRIERS (52%); NAICS523920 PORTFOLIO 
MANAGEMENT (52%); NAICS522110 COMMERCIAL BANKING (52%); SIC6311 LIFE 
INSURANCE (52%); SIC6282 INVESTMENT ADVICE (52%); SIC6081 BRANCHES & 
AGENCIES OF FOREIGN BANKS (52%)
Load-Date: November 11, 2014

End of Document
Fysica, voedsel, visie

Fysica, voedsel, visie

Page 2 of 4

Page 2 of 4





