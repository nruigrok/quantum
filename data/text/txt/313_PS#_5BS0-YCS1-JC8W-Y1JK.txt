Spanning over babyfoto van heelal
de Volkskrant
17 maart 2014 maandag
Copyright 2014 De Persgroep Nederland BV All Rights Reserved

Section: Wetenschap; Blz. 17
Length: 470 words
Byline: VAN ONZE VERSLAGGEVER MARTIJN VAN CALMTHOUT
Body

Astronomen presenteren vandaag vingerafdruk van versnelling oerknal 
Amerikaanse astronomen hebben de vingerafdruk gevonden van een extreem heftige versnelling van de oerknal, de explosie die het universum deed ontstaan. Vandaag geven ze aan de universiteit van Harvard een toelichting op hun vondst. 
De vingerafdruk van die 'kosmische inflatie' zit verborgen in subtiele details van de radiostraling die uit het diepe heelal komt. De Amerikanen hebben die gemeten met de Bicep2-telescoop op de Zuidpool. De bedenkers van de inflatietheorie, Alan Guth en Andrei Linde, zullen bij de presentatie op Harvard aanwezig zijn. 
Dit weekeinde gonsde het onder kosmologen van de geruchten over de meest rechtstreekse blik op de oerknal. 'Als de geruchten een beetje kloppen, is dit materiaal voor een Nobelprijs', zegt de Nederlandse astrofysicus Daan Meerburg die op de universiteit van Princeton werkt en zelf niet betrokken is bij Bicep2. 'Dit gaat het hele veld op zijn kop zetten.' 
De kosmische inflatie is een periode kort na de echte oerknal, waarin het dan bestaande prille heelal lijkt 'over te koken' en een extreem snelle uitzetting doormaakt. Daardoor worden structuren die tot dan alleen op microscopische schaal bestonden plotseling tot kosmische afmetingen opgeblazen. 
Die vroege kosmische structuren kunnen astronomen met radiotelescopen aan de hemel zien op de zogeheten babyfoto's van het heelal. Daarop is de oudste radiostraling van het heelal te zien, die vrijkwam toen de eerste waterstofatomen begonnen te ontstaan. 
Die straling echoot sindsdien door het nu ruim 14 miljard jaar oude heelal. 
Spanning over babyfoto van heelal
De babyfoto's van het heelal kunnen theoretisch alleen goed begrepen worden als zich daadwerkelijk een inflatie heeft voorgedaan. Het echte bewijs daarvoor ontbrak tot nu toe. Volgens Meerburg levert het Bicep-team dat bewijs nu wel. 'Uit de verdraaiingen van de straling (de B-mode polarisatie) is op te maken wat er voorafging aan het moment dat de achtergrondstraling vrijkwam.' 
Volgens Meerburg en enkele specialistische bloggers lijkt het erop dat het Bmodesignaal sterker is dan eerdere experimenten meenden te zien. Daardoor is het gedrag van de zwaartekracht in die periode te onderscheiden. 
Dat gaat een streep halen door een groot aantal theoretische modellen over de versnelde oerknal en slechts een klein aantal scenario's overlaten. 'Het is alleen al om die reden te hopen dat het niet om een meetfout gaat', zegt Meerburg. 
De Amsterdamse fysicus Jan Pieter van der Schaar zegt op voorhand blij te zijn met de Amerikaanse metingen over de kosmische inflatie. 'Dit is de smoking gun die we zochten.' Vooral spannend, zegt hij, is dat dit de zwaartekracht rechtstreeks koppelt aan de quantumkrachten. Theorieën over dat verband zijn er wel, maar concrete metingen om ze te toetsen ontbraken tot nu toe. 
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Astronomy + Space (94%); Physics (80%); Spacecraft (75%); Economic 
Conditions (63%); Inflation (63%)
Load-Date: March 16, 2014

End of Document
Page 2 of 2
