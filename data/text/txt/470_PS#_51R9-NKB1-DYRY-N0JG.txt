WETENSCHAPSNIEUWS
de Volkskrant
18 december 2010 zaterdag
Copyright 2010 PCM Uitgevers B.V. All Rights Reserved

Section: WETENSCHAP; Blz. 3
Length: 617 words
Body

Quantumvibrator voor Science doorbraak 2010
TRILLER Een microscopisch apparaatje kleiner dan een menselijke haar dik is, is voor het weekblad Science de wetenschappelijke doorbraak van 2010 (17 december). Het dingetje, dat in maart door Amerikaanse onderzoekers werd beschreven, gehoorzaamt aan de wetten van de quantummechanica: het kan van nature alleen bepaalde discrete hoeveelheden energie opnemen en afstaan. Daarvan is lang gedacht dat ze alleen opgaan voor deeltjes en moleculen, maar niet voor grotere objecten.
Het apparaatje bestaat uit een soort springplankje van aluminiumnitride dat zo klein is dat het spontaan vibreert tussen verschillende diktes. De trillingen zijn waarneembaar doordat ze een elektrisch veld veroorzaken. Omgekeerd kan met een veld energie aan de trilling worden onttrokken of toegevoegd. Mogelijk, aldus Science, is dat het begin van een quantumgeheugen.
Science noemt traditiegetrouw ook de andere kandidaten voor de Doorbraak van het Jaar 2010. Daarbij zijn het eerste kunstmatige genoom, gemaakt door dna-pionier J. Craig Venter. Ook belangrijk was volgens Science de volledige ontrafeling van het dna van een neanderthaler. Daarnaast noemt het blad onder meer het herprogrammeren van stamcellen, de uitvinding van knockout-ratten (waarin bepaalde genen aan- en uit gezet kunnen worden). Ook wordt de olielekkage in de Golf van Mexico genoemd als een bron van wetenschappelijke inspiratie.
CO2 beperken kan ijsbeer redden van ondergang
noordpoolijs De opwarming van het klimaat hoeft voor de ijsbeer minder rampzalig uit te pakken dan voorspeld. Dat stellen Amerikaanse wetenschappers deze week in Nature. Als de uitstoot van CO2 op het huidige niveau blijft zal in 2050 tweederde van de ijsberen verdwenen zijn, aldus een gezaghebbende prognose uit 2007. De Amerikanen 
WETENSCHAPSNIEUWS
ontwikkelden echter een model waaruit blijkt dat het terugdringen van de uitstoot van broeikasgas gunstig zal uitwerken op de aantallen ijsberen. De idee was altijd dat het smelten van het pakijs aan de Noordpool door de stijgende temperaturen tot een omslagpunt zou leiden waarop het verlies aan ijs en daarmee aan habitat voor de ijsbeer onomkeerbaar is. De Amerikaanse studie laat zien dat zo'n omslagpunt niet bestaat. De verhouding tussen temperatuur en zeeijsbedekking is lineair. Minder opwarming betekent meer ijs en dus meer leefgebied voor de ijsbeer.
Amerikanen bereiden zwanenzang ISS voor
RUIMTESCHROOT De NASA heeft voor het eerst details onthuld over hoe de Amerikaanse ruimtevaartdienst over tien jaar het Internationale Space Station wil ontmantelen. Het ruimtestation moet gecontroleerd naar de aarde terugvallen om grotendeels te verbranden in de dampkring.
Dat is makkelijker gezegd dan gedaan: 's werelds enige permanente uitkijkpost in de kosmos is even groot als een Amerikaanse footballveld en weegt ongeveer 400 ton. De kans is levensgroot dat het tien jaar oude ruimtestation niet volledig opbrandt.
NASA wil een Russische of een Europees bevoorradingscapsule aan het ISS koppelen, die het ruimtestation in een zodanige baan moet dirigeren dat brokstukken in de oceaan plonzen. Voor dat doel is 9 ton brandstof nodig.
Onduidelijk is nog of delen van het ISS zullen worden gebruikt voor andere missies. De Russen hebben plannen in die richting geopperd.
Nu al liggen er noodscenario's klaar voor als het ruimtestation voortijdig onbestuurbaar raakt. De bemanning wordt geëvacueerd en het ISS in een hogere baan om de aarde geparkeerd.
Nu in de videoreeks van de Volkskrant en De Jonge Akademie: NEUROWETENSCHAPPER YSBRAND VAN DE WERF over de mechanismen van onze slaap. Welke delen van de slaap hebben welke functie? En wat leren die ons over slaapstoornissen? Op http://vk.nl/akademie
Classification

Language: DUTCH; NEDERLANDS
Publication-Type: Krant
Journal Code: De Volkskrant
Page 2 of 3
WETENSCHAPSNIEUWS
Subject: Spacecraft (94%); Geology + Geophysics (83%); Energy + Environment (82%); 
Climate Change (71%); Pollution + Environmental Impacts (67%)
Industry: Aerospace Industry (63%)
Load-Date: January 27, 2011

End of Document
Page 3 of 3
