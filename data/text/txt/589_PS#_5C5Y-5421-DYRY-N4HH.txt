Edele waarheden in een sportpaleis
de Volkskrant
12 mei 2014 maandag
Copyright 2014 De Persgroep Nederland BV All Rights Reserved

Section: Ten Eerste
Length: 863 words
Byline: OLAF TEMPELMAN
Body

Reportage Dalai lama in Rotterdam 
Op een podium waar normaliter popsterren staan doceert de dalai lama zondag aan een vol Ahoy de basisbeginselen van het boeddhisme. 'Onwetendheid ligt aan de basis van elk lijden.' 
In de Himalaya trekken adepten van het boeddhisme vele bergpassen over om een wijze te horen spreken. In Nederland staan ze op zondagochtend in de file voor een sportpaleis. Binnenkort treden André Rieu en K3 daar op, vandaag wordt de gevel van Ahoy gesierd door een grote beeltenis van Zijne Heiligheid de Veertiende Dalai Lama en de woorden compassion, wellbeing en wisdom, begrippen die nog niet zijn 'verinnerlijkt' door chauffeurs die voorkruipen en toeteren. 
Ruitenwissers in de hoogste stand: de regen valt met bakken uit de hemel. Vroeger zaten Nederlanders op dit tijdstip in de kerk en liep de gemiddelde gelovige een paar honderd meter met paraplu van voordeur naar kerkdeur. 
Voor de ingang van Ahoy wint de regen het ook van de compassie. Hier scanderen kleddernatte aanhangers van de Shugden-beweging de leuze: 'False dalai lama, stop lying!' De Shugden-aanhang vormt een oude lama-vijandige stroming binnen het Tibetaans boeddhisme die, zo gaat het gerucht, tegenwoordig door de Volksrepubliek China wordt betaald om overal waar de dalai lama komt te demonstreren. 
Het plezier dat de dalai lama beleeft aan optreden heeft daar niet onder te lijden, althans niet zichtbaar. Op een podium waarop normaliter popsterren staan, neemt een rood-geel poppetje in gezelschap van volgelingen plaats in lotushouding. Dat is hem nu, de gereïncarneerde wijze die in 1959 op 24-jarige leeftijd voor de troepen van Mao Zedong 
Edele waarheden in een sportpaleis
naar India moest vluchten. Dankzij een groot beeldscherm boven het podium zien we dat hij ontspannen en opgewekt is als op de bekende beelden. 
's Ochtends onderricht aan boeddhisten, 's middags een lezing voor leken over compassie, stond op zijn programma. De dalai lama grijnst naar de volle verregende tribunes. 'Het is precies hetzelfde publiek!' Zijn dit allemaal boeddhisten? Dat hangt ervan af hoe we deze mensensoort definiëren. Petra uit Antwerpen zag de dalai lama een paar keer in India en komt nu weer naar hem luisteren omdat ze de laatste tijd te veel met de winstcijfers van haar bedrijf bezig was. Pauline uit Haarlem kreeg te maken met een vechtscheiding en kon dankzij boeddhistische technieken veel lijden het hoofd bieden. Thapten Urgen ontvluchtte de Chinese repressie in Tibet, kreeg zes jaar geleden politiek asiel in België en komt vandaag 'een beetje thuis'. 
In het publiek dragen veel mensen een witte khata, de Tibetaanse ceremoniële sjaal. Er zijn ook gebedsvlaggetjes in omloop. De dalai lama waarschuwt in Ahoy tegen 'bijgelovige praktijken'. 'Rituelen zijn leuk voor mensen, maar het is entertainment', zegt hij. 'Boeddhisme gaat niet over ceremonie, maar over zelfonderzoek. Je moet de lessen van de boeddha niet aannemen, maar onderzoeken. Eigenlijk is het boeddhisme een manier waarop je de menselijke intelligentie zo veel mogelijk gebruikt om je gedachten te veranderen.' 
Als de dalai lama even later vertelt over de vier edele waarheden - het Ware Lijden, de 
Ware Oorsprong, het Ware Opheffen en het Ware Pad - zet hij een oranje pet op van de Boeddhistische Omroep (BOS). Tot vreugde van de fotografen draait hij die tijdens het fotomoment nog een halve slag en trekt er grimassen bij. Volgens de propagandaafdeling van de Chinese Volksrepubliek is deze humor 'trucage'. Maar de wereld zou een leukere plek zijn als Chinese partijbonzen ook zouden poseren met een BOS-pet. 
Lijden komt voort uit onwetendheid, doceert de dalai lama, de pet nog op, daarna de basis van het boeddhisme. Onwetendheid is het geloof in het bestaan van een onafhankelijk zelf. Die illusie van een op zichzelf staand zelf maant mensen tot het najagen van geld en het creëren en haten van vijanden. De dalai lama had het erover met een goede vriend, de Amerikaanse hoogleraar psychiatrie Aaron Beck, wiens wetenschappelijk onderzoek oude boeddhistische leringen bevestigde. Wanneer iemand woedend is, ervaart hij het object van zijn woede als negatief en 90 procent van die negativiteit is pure projectie. 
Er zijn steeds meer vlakken waar boeddhisme en wetenschap elkaar dicht naderen. Een Indiase natuurkundige vertelde de dalai lama dat de beginselen van de kwantumfysica overeenkomen met die van Nagarjuna, de wijze van mahayana-boeddhisme van twee millennia geleden. Als je materie eindeloos reduceert, kom je uit bij leegte, niets bestaat onafhankelijk van iets anders. Op dezelfde wijze kun je stellen dat het heden niet 
Page 2 of 3
Edele waarheden in een sportpaleis
bestaat, althans niet onafhankelijk. 'Jaar, maand, week, dag, uur, minuten, seconden, deze seconde. Net nog toekomst, nu al verleden, waar is het heden?' 
Hij grijnst naar het meisje dat zowel zijn Tibetaans als Engels vertaalt. 'Als jij vertaalt, rust ik.' Tegen het publiek: 'Ze is heel lief en ze heeft ook een lieve stem.' Lachsalvo's in Ahoy. Voor degenen die in de pauze op hun stoel blijven zitten, valt er minder te lachen: op het grote beeldscherm wordt een documentaire vertoond over de Chinese annexatie van Tibet. 
Dalai lama 
Je moet de lessen van de boeddha niet aannemen, maar onderzoeken 
Graphic

 
De dalai lama trekt zijn schoenen aan nadat hij afscheid heeft genomen van zijn publiek in Ahoy.
Foto Raymond Rutting / de Volkskrant
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Buddhists + Buddhism (95%); Religion + Spirituality (84%)
Load-Date: June 1, 2014

End of Document
Page 3 of 3
