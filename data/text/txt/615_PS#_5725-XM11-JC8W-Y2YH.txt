Wetenschap krijgt geldinjectie voor baanbrekend onderzoek
Trouw
15 november 2012 donderdag
Copyright 2012 PCM Uitgevers B.V. All Rights Reserved

Section: Binnenland; Blz. 8
Length: 370 words
Byline: Van onze redactie wetenschap
Body

Bij diverse Nederlandse universiteiten kan de vlag uit. Zes universitaire onderzoeksteams krijgen samen 167 miljoen euro om te investeren in fundamenteel wetenschappelijk onderzoek op het gebied van onder meer kanker, nanotechnologie en hersenonderzoek. Met het extra geld wil staatssecretaris Bussemaker (onderwijs, cultuur en wetenschap) onderzoek bevorderen dat tot de wereldtop behoort of kan gaan behoren.
Een dergelijke investering in fundamenteel wetenschappelijk onderzoek werd voor het laatst gedaan in 1998, zegt een woordvoerster van de Nederlandse Organisatie voor Wetenschappelijk Onderzoek (NWO). De gehonoreerde onderzoeksteams konden daar de afgelopen vijftien jaar van profiteren. De nieuwe ronde moet toonaangevende onderzoeksscholen of (inter-)nationale wetenschappelijke samenwerkingsverbanden opleveren.
De NWO selecteerde de zes winnende onderzoeksteams uit 42 inschrijvingen. Zij krijgen voor de komende tien jaar bedragen variërend van ruim 18 tot bijna 36 miljoen euro. Ter vergelijking: de prestigieuze NWO-Spinozaprijzen bedragen 2,5 miljoen euro.
Hoogleraar moleculaire biofysica Cees Dekker van de Technische Universiteit in Delft is dan ook dolgelukkig. Te meer omdat de TU en de Universiteit Leiden die zich samen inschreven nog eens 15 miljoen euro uit eigen zak bijleggen, bovenop de toegekende 35,9 miljoen euro. "Op zo'n stimulans van fundamenteel wetenschappelijk onderzoek hebben wij tien jaar lang gewacht. Dit is voor ons heel veel geld, waarmee we meer onderzoekers en meer promovendi kunnen aantrekken."
Wetenschap krijgt geldinjectie voor baanbrekend onderzoek
Dekker hoopt met het extra onderzoeksgeld kennis te vergaren die leidt tot een nieuw soort computer, de zogeheten kwantumcomputer, die enorme hoeveelheden gegevens kan verwerken en analyseren. Daarnaast gaat het geld naar onderzoek om uit te vinden wat er op moleculair niveau misgaat bij ziekten als kanker en dementie.
In de prijzen viel ook het Cancer Genomics Centre Netherlands in Utrecht, dat nader onderzoek gaat doen naar waarom kankertherapie bij sommigen veel beter werkt dan bij anderen. De Radboud Universiteit in Nijmegen steekt het geld in onderzoek naar taal op allerlei niveaus, van genen tot sociale interactie.
'Op zo'n stimulans hebben we tien jaar lang gewacht'
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Experimentation + Research (94%); Colleges + Universities (83%); Teaching + Teachers (70%)
Industry: Educational Services (69%)
Load-Date: November 15, 2012

End of Document
Page 2 of 2
