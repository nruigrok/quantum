'Wij missen de arrogantie die bij wetenschap hoort'
Het Parool
27 april 2013 zaterdag
Copyright 2013 De Persgroep Nederland BV All Rights Reserved

Section: Wetenschap; Blz. 43
Length: 735 words
Byline: TEKST MARIEKE BUYS FOTO BAS UTERWIJK
Body

Tijdens het eten, bij de afwas, voor de tv: de zussen Milena en Jelena Smolic waren vijf jaar lang dag en nacht bezig met hun promotie op de snaartheorie. Nu is het tijd om even uit te rusten.
De Servische zussen Jelena (31) en Milena (30) Smolic studeerden beiden natuurkunde in Johannesburg en kwamen samen naar Amsterdam voor een promotieonderzoek naar de snaartheorie. Half april promoveerden ze, twee uur na elkaar. In de koffiebar van het Science Park vertellen ze over de afgelopen vijf jaar. Ze zijn goed op elkaar ingespeeld, wisselen ongemerkt tussen 'ik' en 'wij' en maken elkaars zinnen af. Milena, lachend: "Ik heb het gevoel dat deze promotie onze gezamenlijke baby is." 
In de snaartheorie wordt al jaren gezocht naar een 'theorie van alles', een ultieme theorie, die de hele natuur beschrijft. Hoe draagt jullie onderzoek daaraan bij? 
M.: 'Nu gebruiken we twee theorieën om de natuur te beschrijven. De ene, de kwantumveldentheorie, beschrijft processen en krachten op heel kleine schaal, tussen en in atomen. De andere theorie, de relativiteitstheorie van Einstein, beschrijft hoe de zwaartekracht werkt op grote schaal: tussen appels en de grond, of de zon en haar planeten. Maar we kunnen die zwaartekracht niet beschrijven op kleine schaal. In de snaartheorie proberen we een formule te vinden die de zwaartekracht inbedt in de kwantumveldentheorie. Wij maakten daarbij gebruik van zwarte gaten, omdat daarin die grote en kleine schaal bij elkaar komen. Een zwart gat is het restant van een enorme ster, miljoenen keren groter dan onze zon, die onder haar eigen gewicht is bezweken, zodat alle massa samenkomt op heel kleine schaal, in één punt.' 
'Wij missen de arrogantie die bij wetenschap hoort'
Nu zijn jullie vijf jaar verder. Wat heeft het opgeleverd? 
M.: "Tja... We hebben allebei nieuwe formules ontwikkeld om de dynamiek in zwarte gaten te beschrijven." 
Je klinkt niet erg enthousiast. 
M.: "Nee. Als ik eerlijk ben, ben ik een beetje teleurgesteld in wat het heeft opgeleverd. De wiskunde van de snaartheorie is prachtig, maar de formules die wij hebben gevonden zijn zo complex." 
J.: "Ze zijn bijna onvoorstelbaar. Er zitten veel deelformules in met aparte variabelen. Wiskundig snap ik ze, maar ik kan me geen voorstelling maken van de manier waarop ze werken." 
Betwijfelen jullie daardoor of jullie formules de natuur echt beschrijven? 
Beiden: "Ja." 
J.: "Intuïtief denk ik dat de natuur zich aan simpelere regels houdt. Denk aan Albert Einstein: hij reisde veel met de trein en zag mensen zich door de trein bewegen. Door daarover na te denken ontwikkelde hij de relativiteitstheorie. Die is relatief eenvoudig, maar voorspelt alles wat we waarnemen in de wereld om ons heen, op die grote schaal althans. Als je iets echt goed begrijpt, kun je het heel eenvoudig beschrijven. Maar onze formules zijn zo complex, zo rommelig." 
Toch heeft de promotiecommissie jullie werk goed beoordeeld. 
M.: "De commissie was inderdaad tevreden; misschien zit die onzekerheid dus wel in ons hoofd. Ik kan niet goed bullshitten. In de wetenschap moet je jezelf verkopen en je achter je onderzoek scharen om verder te komen. Die arrogantie missen wij." 
Willen jullie dan wel verder in de wetenschap? 
In koor: "Nee." 
M.: "Dit heeft zo veel van ons gevraagd, we hebben vijf jaar aan één stuk door gewerkt. In de wetenschap heb je altijd het gevoel dat aan de andere kant van de wereld iemand met hetzelfde onderzoek bezig is. En als die eerder publiceert, is al je werk voor niets geweest. Het werk gaat dus altijd door. En wij woonden samen. Als we een probleem hadden, was het er nog tijdens het eten en de afwas en als we naar een film keken. Gaandeweg is de liefde voor de natuurkunde verdrongen door die stress. Nu gaan we 
Page 2 of 3
'Wij missen de arrogantie die bij wetenschap hoort'
eerst eens uitrusten en daarna een baan zoeken buiten het onderzoek. Ik hoop dat ik iets in natuurbehoud kan doen."
Jelena Smolic
1981-Geboren in Belgrado, Joegoslavië. 
1990-Het gezin verhuist naar Johannesburg, Zuid-Afrika. 
2007- Master natuurkunde aan de Witwatersrand Universiteit in Zuid-Afrika. 
2013 -Promoveert aan de UvA op het proefschrift: Aspects of holography: from weak to strong coupling.
Milena Smolic
1982- Geboren in Belgrado, Joegoslavië. 
1990- Het gezin verhuist naar Johannesburg, Zuid-Afrika. 
2007 -Master natuurkunde aan de Witwatersrand Universiteit in Zuid Afrika. 
2013 -Promoveert aan de UvA, op het proefschrift: Holography out of equilibrium.
'Intuïtief denk ik dat de natuur zich aan simpeler regels houdt'
Classification

Language: DUTCH; NEDERLANDS
Publication-Type: Krant
Journal Code: Het Parool
Subject: Educational Institution Employees (94%); Physics (83%); Mathematics (69%); Computer Science (67%)
Load-Date: April 26, 2013

End of Document
Page 3 of 3
