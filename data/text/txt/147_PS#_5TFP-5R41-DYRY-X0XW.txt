Haarscherp en flinterdun
AD/Algemeen Dagblad
10 oktober 2018 woensdag
Copyright 2018 De Persgroep Nederland BV All Rights Reserved

Section: Algemeen; Blz. 24, 25
Length: 658 words
Byline: MATTHIJS MEEUWSEN
Highlight: Televisies | Oled. Qled. HDR. Bij de aanschaf van een nieuwe tv zinkt de leek al gauw weg in een moeras van jargon. Waar kun je op letten? En valt er überhaupt wat te kiezen in het hoge segment?
Body

Je zou bijna vergeten dat elke televisie ooit een achterwerk had. Tv-meubels stonden vaak schuin in de hoek van de woonkamer, de enige plek waar die dikke derrière nog enigszins viel weg te moffelen. Hoezeer tijden veranderen blijkt op de redactie van techsite Hardware.info. Enkel graatmagere modellen staan te glimmen op de bureaus. ,,Die kont is echt verleden tijd", ziet ook expert Eric van Ballegoie. ,,Maar daarmee zijn ook veel beperkingen weggevallen. Kijk, 7 millimeter dun. Die hang je gewoon aan de muur tussen je fotolijstjes." 
Storend, zo'n groot, zwart vlak tussen de familiekiekjes? Ook daar wordt aan gewerkt. Samsung timmert bijvoorbeeld aan de weg met ambient mode. Schiet een foto van je bakstenen of behang en het scherm neemt het patroon als een kameleon over. Een portret van je schoonmoeder kan ook natuurlijk... Er is wel een maar: je tv gebruikt de hele dag stroom."
Nanokristallen
Zo bescheiden als de bilpartij van de nieuwste generatie tv's, zo groot is de omvang van de schermen. Volgens Van Ballegoie nam de gemiddelde doorsnede deze eeuw toe van 32 inch (81 cm) naar 47 inch (119 cm). ,,En ook 65 inch (165 cm, red.) is geen 
Haarscherp en flinterdun
uitzondering meer." Vooral in het duurdere segment lijkt het tussen de fabrikanten af en toe een wedstijdje 'wie heeft de grootste?'. Maar valt er buiten het formaat nog wat te kiezen als je een modaal maandsalaris neerlegt voor je nieuwe tv? Hardware.info nam de proef op de som en vergeleek een topmodel van Samsung, Philips, Sony, LG en Panasonic. 
,,De verschillen bleken uiterst minimaal", verklapt Van Ballegoie direct. Naast geringe variaties in design, prijs en geluid (in flinterdunne schermen nooit noemenswaardig zonder soundbars), is het belangrijkste verschil de keus tussen een oled- of qledscherm. Het leeuwendeel van de Big Five beschikt over oled. Elke pixel werkt hierbij als een individueel lampje. Het gevolg: het scherm heeft een huizenhoog contrast en levert dankzij zijn grote kijkhoek ook op het verdomhoekje van de bank uitstekend beeld. Omdat backlight ontbreekt, oogt zwart bovendien echt als zwart en kan de schermdikte nog verder worden afgeslankt. 
Samsung kiest als enige voor qled: wel een bak met ouderwetse achtergrondlichtjes, maar daarvoor een laag zogenaamde quantum dots. Deze nanokristallen hebben elk een soort piepkleine lamellen om meer of minder licht door te laten. En daardoor een verbluffende kleurweergave en helderheid te realiseren. Deze troef betaalt zich vooral uit bij opnames met veel wit - denk: het WK schaatsen of een interview bij Jan des Bouvrie - en in ruimtes met veel licht. Qua kijkhoek, contrast, zwartweergave en schermdikte moet qled het echter afleggen tegen oled.
Zonnebril
Een andere conclusie is dat de ondersteuning van beeldkwaliteit HDR - ondermeer op Netflix aan een opmars bezig - volwassen wordt. ,,Televisies maken altijd compromissen qua belichting", legt Van Ballegoie uit. ,,Maar bij deze zogenaamde High Dynamic Range modus stelt de tv automatisch een breder bereik beschikbaar tussen wit en zwart." Concreet betekent dit dat die koplampen in je favoriete achtervolgingsscène of de wolkpartijen in die natuurdocumentaire ineens een stuk meer details bevatten, zonder dat je met een zonnebril voor de tv hoeft te zitten. 
Alle topmodellen in deze test kunnen er echter prima mee uit te voeten, dus voor grotere verschillen zorgt ook dit punt niet. Nog meer bewijs dat de fabrikanten elkaar nauwlettend in de gaten houden en de innovaties elkaar al lang niet meer zo rap opvolgen. ,,Je kunt dus gemakkelijk geld besparen door de topmodellen van vorig jaar te kopen", tipt Van Ballegoie. ,,Door de onderlinge prijzenslag, dalen de prijzen rap. De conclusie is dat in dit segment sowieso geen slechte tv's te koop zijn. En dat is goed nieuws voor de consument." 
Kijk op Hardware.info voor meer specificaties.
Page 2 of 3
Haarscherp en flinterdun
Je kunt je televisie het patroon van je muur laten overnemen
Bekijk de oorspronkelijke pagina: pagina 24, pagina 25
Graphic

 
Door onderlinge prijzenslag dalen de prijzen van televisies rap, weet Eric van Ballegoie.
Classification

Language: DUTCH; NEDERLANDS
Publication-Type: Krant
Industry: Consumer Electronics (94%)
Load-Date: October 9, 2018

End of Document
Page 3 of 3
