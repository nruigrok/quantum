Delftse fysici sporen eindelijk exotisch elementair deeltje op
Trouw
13 april 2012 vrijdag
Copyright 2012 PCM Uitgevers B.V. All Rights Reserved

Section: Vandaag; Blz. 5
Length: 252 words
Byline: Joep Engels
Body

Wetenschappers van de TU Delft hebben voor het eerst een exotisch deeltje gedetecteerd waarvan het bestaan al in 1937 is voorspeld.
Vandaag melden ze op de website van het vakblad Science dat ze het bewijs hebben geleverd voor het Majorana fermion, een deeltje uit de wereld van de quantumtheorie dat identiek is aan zijn spiegelbeeld.
Het deeltje rees op uit de formules van Ettore Majorana, een briljante Italiaanse fysicus die een jaar na de ontdekking op mysterieuze wijze verdween. De detectie van het deeltje liet daarna lang op zich wachten, zelfs de huidige versnellers zijn er niet gevoelig genoeg voor. Totdat fysici bedachten dat ze het deeltje uit zijn schuilplaats konden lokken door een micro-omgeving te creëren waarin het zich thuisvoelde. Benodigdheden: een nanodraadje, een supergeleider en een krachtige magneet.
Dat was precies de combinatie waarmee de groep van professor Leo Kouwenhoven uit Delft al jaren werkte. "Dat was ons geluk", reageert hij nu. "Wij wisten niet dat onze expertise zo geschikt was voor het opsporen van Majorana's." De groep wist zijn voorsprong vast te houden en won de race van wereldwijd zo'n honderd concurrenten.
De ontdekking is niet alleen van theoretisch belang. Majorana-deeltjes worden vanwege hun bijzondere eigenschappen gezien als de ideale bouwstenen voor de quantumcomputer, een nog vooral theoretisch concept voor een ongekend krachtige rekenmachine.
DE VERDIEPING
Delftse fysici sporen eindelijk exotisch elementair deeltje op
Deeltje van niks kan revolutie ontketenen
Quantumcomputer is hiermee wellicht een stap dichterbij
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Physics (90%); Standards + Measurements (67%); Educational Institution Employees (64%)
Industry: Computing + Information Technology (94%)
Load-Date: April 12, 2012

End of Document
Page 2 of 2
