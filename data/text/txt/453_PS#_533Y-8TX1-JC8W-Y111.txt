Droste-effect van monsters tot in de oneindigheid
NRC.NEXT
17 juni 2011 vrijdag
Copyright 2011 NRC Media B.V. All Rights Reserved

Section: Uit; Blz. 28
Length: 228 words
Byline: Alper Çugun
Body

Game
Inside a Star-filled Sky
Van Jason Rohrer. Voor Windows, Mac, Linux. ***
Elke mogelijke wereld bestaat, onze acties bepalen welk pad we volgen. Dat is het idee van de veelwerelden-interpretatie van de quantummechanica. Inside a Star-filled Sky is een schietspel dat werkt volgens datzelfde principe.
Je speelt een monster, dat andere monsters neerschiet op zoek naar het volgende niveau. Heb je dat gevonden, dan blijkt dat je binnenin een monster zat - dat je in het volgende niveau/monster mag besturen. Zo gaat dat oneindig door. Onderweg pik je wapens op, die je volgende zelf helpen te overleven. Ga je dood, dan mag je het opnieuw proberen of kun je zijsprongen maken door je reis te vervolgen in vijanden, power-ups of zelfs in jezelf.
Jason Rohrer, het creatieve genie achter dit spel, is bekend geworden met onconventionele spellen die verhalen vertellen. Van verhaal is hier geen sprake, maar wel van een ander belangrijk idee: emergentie. Alles wordt automatisch gegenereerd, van de levels tot en met de graphics en het geluid aan toe. Hierdoor kun je blijven spelen zonder ooit twee keer hetzelfde te zien.
Inside a Star-filled Sky heeft een steile leercurve, maar zodra de game begint te lopen en je vloeiend van niveau naar niveau gaat, wordt het boeiend. Oneindigheid klinkt saai, maar hier is dat abstracte concept briljant vertaald in een simpel spelletje.
Droste-effect van monsters tot in de oneindigheid
Classification

Language: DUTCH; NEDERLANDS
Publication-Type: Krant
Journal Code: nrc.next
Subject: Internet Social Networking (94%); Board Games (78%); Computer Games 
(69%); Artists + Performers (68%); Death + Dying (68%); Film (67%); Software Services + Applications (62%)
Industry: Retail + Wholesale Trade (63%)
Load-Date: June 17, 2011

End of Document
Page 2 of 2
