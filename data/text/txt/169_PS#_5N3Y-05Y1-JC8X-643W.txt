De al te menselijke Einstein
de Volkskrant
18 maart 2017 zaterdag
Copyright 2017 De Persgroep Nederland BV All Rights Reserved

Section: Sir Edmund; Blz. 35
Length: 384 words
Byline: MARTIJN VAN CALMTHOUT
Body

Google de woorden 'Einstein' en 'blunder' of 'grootste fout' en er opent zich een universum van chagrijn en leedvermaak. Centraal daarbij staat bijna altijd Albert Einsteins onfortuinlijke gedoe met de theorie van de zwaartekracht, die hij in 1915 opstelde. In 1905 had hij zijn beroemde relativiteitstheorie gevonden. In de navolgende tien jaar bouwde hij die uit naar een theorie voor vallende voorwerpen en ontdekte dat zwaartekracht neerkomt op een kromming van ruimte en tijd tegelijk. Dat resulteerde in 1915 in een haast lachwekkend eenvoudige formule die het heelal, afbuigend licht en nog veel meer beschrijft. 
Er was maar één probleem: de formule voorspelt ook dat het heelal als geheel uitzet of inkrimpt en in elk geval niet statisch is, zoals alle astronomen in die tijd nog aannamen. Om de zaak alsnog te stabiliseren voegde Einstein in 1917 een extra factor aan de formule toe, lambda. Met tegenzin, alleen al om esthetische redenen. Als in 1929 de Amerikaanse astronoom Edwin Hubble ontdekt dat het heelal wel degelijk uitzet, schrapt Einstein subiet de extra term weer en omarmt het uitdijende universum. Lambda, zegt hij, was zijn grootste blunder ooit. 
Grappig is dat de lambda-blunder in David Bodanis' fijnzinnige nieuwe boek Einsteins grootste fout wel een rol speelt, maar niet de grootste fout van de titel is. Volgens Einsteinkenner Bodanis (die ooit een briljante 'biografie' van de beroemde formule E=mc2 schreef) verloor Einstein door het gedoe alle vertrouwen in collegawetenschappers en hield op hun werk te volgen en te lezen. Daardoor wilde hij later niet echt aan de wazigheid van de quantummechanica, en vergooide hij zijn laatste jaren aan pogingen om een Theorie van Alles te formuleren. 
De al te menselijke Einstein
Bodanis is wel stukken milder dan de schare Einstein-haters die op internet sikkeneurig zijn dwalingen erin blijven hameren. De oude Albert blijkt een al te menselijke wetenschapper te zijn, die net als iedereen struikelend tot zijn geniale inzichten kwam. De ironie wil overigens dat tegenwoordig Einsteins lambda-term terug is van weggeweest. Het heelal zet namelijk versneld uit. Dat wist in die tijd nog niemand. 
NON-FICTIE
David Bodanis: Einsteins grootste fout
**** 
Uit het Engels vertaald door Han Visserman. 
Ambo | Anthos; 304 pagina's; € 24,99.
Bekijk de oorspronkelijke pagina: pagina 35
Graphic

 
David Bodanis: Einsteins grootste fout
Classification

Language: DUTCH; NEDERLANDS
Publication-Type: Krant
Subject: Physics (94%)
Load-Date: March 17, 2017

End of Document
Page 2 of 2
