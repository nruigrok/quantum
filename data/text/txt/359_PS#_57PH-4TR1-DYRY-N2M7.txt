Grafeen, het materiaal van één miljard
NRC Handelsblad
9 februari 2013 zaterdag
Copyright 2013 NRC Media B.V. All Rights Reserved

Section: Wetenschap; Blz. 11
Length: 1224 words
Byline: Margriet van der Heijden
Body

SAMENVATTING
Natuurkunde De EU investeert in onderzoek naar veelzijdig grafeen.
Margriet van der Heijden
VOLLEDIGE TEKST:
Als Lieven Vandersypen een publiekspraatje moet houden, zoekt hij altijd even de laatste cijfers op. "Hier heb ik ze", zegt hij, terwijl hij op zijn laptop een lijstje tevoorschijn klikt. "De laatste tijd  verschijnen er wekelijks 120 onderzoeksartikelen over grafeen."
Grafeen is daarmee 'hotter'  dan ooit. Dat vindt ook de Europese Unie: twee weken geleden werd bekend dat de EU  één miljard euro zal investeren in grafeenonderzoek.  Daarnaast zal de EU een miljard steken in hersenonderzoek. "Zulke grote bedragen en scherpe keuzes zijn niet eerder vertoond en  haast on-Europees."
Vandersypen, quantumfysicus en hoogleraar aan de Technische Universiteit Delft, is de Nederlandse contactpersoon van het Europese Graphene Flagship Programme. Hij bestudeert het  ultraplatte koolstofmateriaal al jaren. Eigenlijk sinds kort na de ontdekking ervan, in 2004 in Manchester, door de Russische Konstantin Novoselov en de Russisch-Nederlandse Andre Geim.
Hun vondst werd in 2010 met een Nobelprijs beloond. Uitzonderlijk vlot, en dat had ongetwijfeld te maken met de veelzijdigheid van grafeen. Het  geleidt elektriciteit net zo goed als koper dat doet. Het geleidt warmte beter dan alle bekende materialen. Het is buigzaam, vrijwel  transparant,    zó ondoorlaatbaar dat het zelfs heliumgas tegenhoudt. En ook al is er geen   materiaal dunner dan grafeen, toch is het amper kapot te trekken.
Zo'n uitzonderlijke combinatie van eigenschappen houdt de belofte van vele toepassingen in zich, en dan is grafeen voor quantumfysici als Vandersypen óók nog een speeltuin om quantummechanische fenomenen te onderzoeken.
"Ja, het is het materiaal van de superlatieven", zegt Vandersypen,  terwijl hij  zijn cijferlijstje nog eens naloopt. Je ziet daarin de snelle ontwikkeling van het onderzoek terug, zegt hij. "De eerste twee jaar na de ontdekking verschenen er vooral theoretische papers; die schrijf je het snelst. Daarna kwamen er artikelen met experimentele resultaten bij. Nog eens twee jaar later zag je steeds vaker artikelen over hoe je grafeen grootschalig kunt maken [anders dan met de befaamde 'plakbandmethode' van de ontdekkers, red.]  en de laatste twee jaar kwamen daar de artikelen bij over toepassingen van grafeen."
Zo'n bijzonder materiaal is een miljard waard?
"Ja, juist omdat je er zoveel kanten mee op kunt. Ikzelf vind vooral dat natuurkundig onderzoek aan grafeen interessant, maar met grafeen kun je ook snelle, flexibele  elektronica in oprolbare beeldschermen maken, sterke en warmtebestendige plastics,  batterijen,  op termijn  snellere computers en meer.
"Je moet die miljard euro trouwens wel wat  relativeren. Het bedrag wordt besteed gedurende  tien jaar: dat is dus 100 miljoen per jaar. Daarvan betaalt  Europa de helft en de andere helft komt direct van de lidstaten. Vertaald naar Nederland gaat het  om zes miljoen euro per jaar waarvan dus de Nederlandse overheid en bedrijven de helft  betalen. Niet niks, maar ook geen ongelooflijk groot bedrag als je bedenkt dat er  in Nederland  dertig onderzoeksgroepen naar  hengelen."
Kostte het veel tijd om tot dit 'Flagship' te komen?
"Niet echt. Zes Europese  teams kregen ruim anderhalf jaar geleden   na een voorselectie geld om hun verschillende ideeën  voor een Flagship-programma op te tuigen. Daarna zijn deze twee Flagships uitgekozen."
Hoe gaat het nu verder?
"De pot moet nog verdeeld worden. Er zijn wel 120 onderzoeksgroepen aangewezen die direct van start kunnen gaan. Daaronder zijn vijf Nederlandse. Die van  Cees Dekker in Delft die   grafeen wil gebruiken bij DNA-analyse. Die van Herre van der Zant in Delft en   Bart van Wees in Groningen die grafeen toepassen in elektronica op nanoschaal,  die van   theoreticus Mikhail  Katsnelson in Nijmegen en die van mijzelf.   Helaas  wat weinig  als je de kwaliteit en omvang  van het Nederlandse  onderzoek - dertig groepen intussen dus - afzet tegen de rest van Europa."
Mede door  goede contacten met Geim en Novoselov bouwde  Nederland toch snel hoogstaand en divers  grafeenonderzoek op?
"Ja, maar nu was het probleem, denk ik, dat we niet bij de initiatiefnemers van het Flagship zaten. De rest van het  geld zal, denk ik,  via open inschrijving worden verdeeld, maar deze aanvangsbedragen zijn door dat besloten clubje verdeeld en daar was dus niemand uit Nederland bij. Het gaat trouwens om een relatief klein deel van het miljard: 56 miljoen over drie jaar verspreid."
Toch jammer?
"Misschien had ik me er  harder in moeten mengen, maar ik heb me er vooral op gericht om in Nederland overheidssteun te krijgen. Hoe meer geld een  land er tegenoverstelt, hoe meer het immers van het Flagship krijgt. Gelukkig kreeg ik snel  toezeggingen van  FOM en STW [die het geld voor natuurkundig en toegepast onderzoek verdelen en al vijf jaar een grafeenprogramma hadden lopen, red.].  Verder heb ik ervoor gelobbyd dat grafeen onder de  topsectoren zou vallen om ook zo financiering door overheid en bedrijven te garanderen."
Onder welke topsector valt het?
"Het valt heel natuurlijk in de topsector HighTech Systems & Materials. Maar het past bijvoorbeeld ook  prima bij  de sector Chemie, omdat chemici  het in plastics kunnen verwerken,  en omdat zij misschien ideeën hebben hoe je grafeen grootschalig en toch enkellaags en zuiver kunt produceren. [Grootschalige productie is nu nog te   onzuiver en slechts geschikt bij specifieke toepassingen zoals in beeldschermen, red.]."
Wordt er elders veel in grafeenonderzoek geïnvesteerd?
"De Amerikaanse overheid heeft er de afgelopen jaren veel geld in gestoken via onder meer  DARPA [het Defense Advanced Research Projects Agency, red.]. Enkele  van de beste grafeenonderzoeksgroepen zitten in de VS. Verder doet  Zuid-Korea er veel onderzoek aan, en Europa dus."
Wanneer verwacht u de eerste toepassingen?
"Het gerucht gaat dat het Zuid-Koreaanse Samsung dit jaar een LCD-scherm met grafeen uitbrengt. Mogelijk verschijnen binnen vijf jaar   ook oprolbare horloges met ingebouwde smartphone. Juist omdat de toepassingen divers zijn, verwacht ik dat er  geleidelijk telkens toepassingen bijkomen: eerst de 'makkelijke' en over dertig jaar degene  die nu nog fundamenteel onderzoek vergen."
Lieven Vandersypen
Lieven Vandersypen (40) studeerde mechanical engineering in Leuven, België, en electrical engineering in Stanford, VS, waar hij promoveerde. Voor zijn promotieonderzoek liet hij een eenvoudige quantumcomputer het getal 15 in factoren ontbinden - destijds de grootste quantumberekening ooit. In 2008 kreeg Vandersypen 1,3 miljoen euro van de EU voor zijn onderzoek aan quantummechanische fenomenen bij de Technische Universiteit Delft waar hij  Antoni van Leeuwenhoekhoogleraar  is. 
Vandersypen is lid van De Jonge Akademie.
Wat is grafeen eigenlijk?
Het nagenoeg transparante, buigzame, warmtebestendige en uit koolstof opgebouwde grafeen heeft een kippengaasstructuur. Daarin is  elk koolstofatoom met drie 'pootjes' (elektronen) aan een buuratoom gekoppeld. Een vierde pootje wijst omhoog; dat brengt een 'vrij' elektron op het grafeenoppervlak. Samen reizen de vrije elektronen door hun platte, symmetrische wereld. Zoals lichtdeeltjes: met hoge en constante snelheid (eenderde van de lichtsnelheid) die zelfs niet verandert als je een elektrisch veld aanlegt.
Graphic

 
Lieven Vandersypen in zijn lab op de TU Delft: "Grafeen is het materiaal van de superlatieven."
Foto Floren van Olden, tekening grafeen onder James Hedberg
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Experimentation + Research (94%); Research + Development (65%); Colleges + Universities (64%)
Industry: Computing + Information Technology (86%)
Load-Date: February 8, 2013

End of Document
Grafeen, het materiaal van één miljard

Grafeen, het materiaal van één miljard

Page 2 of 5

Page 2 of 5





