Einstein had 'frissere blik' dan Lorentz
de Volkskrant
27 augustus 2014 woensdag
Copyright 2014 De Persgroep Nederland BV All Rights Reserved

Section: Wetenschap; Blz. 19
Length: 588 words
Byline: VAN ONZE VERSLAGGEVER MARTIJN VAN CALMTHOUT
Body

Lorentz was eerst, maar toch werd niet hij, maar Einstein beroemd met de relativiteitsheorie. In zijn proef- schrift legt filosoof Acuña uit waarom. 
Waarom werd Albert Einstein een wereldster met zijn relativiteitstheorie, terwijl de Nederlander Hendrik Lorentz jaren eerder in Leiden al precies dezelfde vergelijkingen opschreef ? Omdat Einstein een fris wereldbeeld had, dat beter dan dat van Lorentz aansloot bij nieuwe opvattingen in heel andere delen van de natuurkunde, zegt de 33jarige filosoof Pablo Acuña . 
De van oorsprong Chileense onderzoeker promoveert vandaag in Utrecht op de vraag waarom theorieën als die van Einstein algemeen omarmd worden en andere, in feite vergelijkbare theorieën niet. Wetenschappers, zegt hij, hebben veel te gemakkelijk het idee dat metingen het verschil tussen waar en onwaar wel zullen uitmaken. 
In het geval van Lorentz en Einstein, een van de casussen die Acuña in zijn dikke proefschrift doorneemt, zijn de vergelijkingen in beide theorieën dermate identiek dat collega's in 1905 in eerste instantie niet snappen waarom Einstein ze publiceert. Beide laten zien hoe bewegende waarnemers andere afstanden en tijdspannes waarnemen dan stilstaande. 
Beide opvattingen verklaren waarom in een beroemde reeks proeven van Michelson en Morley eind 19de eeuw de lichtsnelheid altijd dezelfde bleek, ongeacht de snelheid van de meetapparatuur. Volgens Lorentz en de Fransman Henri Poincaré komt dat doordat het universum vol zit met de zogeheten ether, een onzichtbaar medium dat licht in de buurt van bewegende waarnemers meesleept. Volgens Einstein daarentegen is om theoretische redenen de lichtsnelheid per definitie dezelfde voor alle waarnemers. 
Einstein had 'frissere blik' dan Lorentz
In deze kwestie, zegt Acuña, is het experiment zelfs bij voorbaat niet doorslaggevend. 'Het aardige is dat de meeste natuurkundigen denken dat men uiteindelijk voor Einstein koos, omdat het concept van de ether nodeloos ingewikkeld is. Einstein was eleganter en efficiënter, is het verhaal. Maar dat klopt niet. Ether past vooral niet bij de in diezelfde jaren opkomende quantumtheorie. Dát is wat Lorentz en Poincarés opvattingen verdacht maakt en ook de das omdoet.' 
Wat, weet Acuña ook, in alle vrede gebeurt. 'Einstein en Lorentz bewonderden elkaar zeer. Ook na die tijd.' 
De omslag komt ook al ruim voordat in 1919 bij een zonsverduistering blijkt dat de zon sterlicht afbuigt, precies zoals Einsteins inmiddels uitgebreide theorie voorspelt. Vanaf dat moment is Einstein, al een grote naam onder collega's, wereldberoemd en een publiekslieveling in de media. 
Het interessante, zegt Acuña, is eigenlijk vooral dat de quantumtheorie helemaal geen rechtstreekse rol speelt in de relativiteitstheorie. 'En meer dan wetenschappers denken, speelt dit soort gevolgloos bewijsmateriaal een sturende rol in welke theorie wordt opgepakt en welke niet. Filosofisch moet je zeggen dat context cruciaal is.' 
Volgens Acuña is iets dergelijks ook aan de hand met de moderne quantumtheorie. Daar is de zogeheten Kopenhagen-interpretatie, die uitgaat van een fundamentele vaagheid op de schaal van deeltjes, zo dominant dat andere opvattingen niet eens aan bod komen op de universiteit. Tot nog toe zonder dat daarvoor een echte experimentele reden is, direct of indirect. 
Hij is daar kritisch over. Acuña: 'Iemand als David Bohm heeft een quantumtheorie die exact hetzelfde doet, maar die intuïtief eigenlijk beter te bevatten is. Dat haast niemand hem gebruikt, is vooral een kwestie van traditie en smaak, niet van rationele of objectieve argumenten.' 
Graphic

 
Albert Einstein (links) en Hendrik Lorentz in Leiden in 1921. Foto Universiteit Leiden
Page 2 of 3
Einstein had 'frissere blik' dan Lorentz
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%); Educational Institution Employees (63%)
Load-Date: August 26, 2014

End of Document
Page 3 of 3
