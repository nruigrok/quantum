Hij kreeg haast,dat is een zegen
Het Parool
14 maart 2018 woensdag
Copyright 2018 De Persgroep Nederland BV All Rights Reserved

Section: Nieuws; Blz. 2, 3
Length: 600 words
Byline: LORIANNE VAN GELDER
Highlight: Het had weinig gescheeld of Stephen Hawking had zijn studie niet eens afgemaakt, want die was te makkelijk. Hij werd de bekendste natuurkundige van zijn generatie en ontwikkelde baanbrekende theorieën.
Body

Ten slotte: Stephen Hawking 1942-2018
Op zijn 21ste kreeg hij met de diagnose ALS nog 2 jaar te leven, maar het werden er 55. Stephen Hawking, geboren in 1942 in Oxford, kon die ruim halve eeuw uitstekend gebruiken voor het ontwikkelen van baanbrekende theorieën. Hij werd de bekendste natuurkundige van zijn generatie. 
Toch was hij als student een lastige jongen. Het had weinig gescheeld of hij had zijn studie natuurkunde in Oxford niet eens afgemaakt. Te gemakkelijk vond hij het. Hij had liever wiskunde gestudeerd, maar dat bood de prestigieuze universiteit niet aan. Maar toen hij de diagnose ALS hoorde, kreeg hij haast. En dat is maar goed ook, anders had de wereld misschien wel nooit geleerd over de straling uit zwarte gaten. En gehoord van zijn geloof in buitenaards leven en zijn waarschuwingen dat computers in de toekomst slimmer worden dan mensen.
Geen Nobelprijs
Zijn levensdoel was simpel: "Een compleet begrip van het universum, waarom het is zoals het is en waarom het überhaupt bestaat," zo verwoordde hij het eens. Dat complete begrip bereikte hij niet - althans niet volgens collega-wetenschappers die hem bekritiseerden omdat hij het zelden had over hoeveel nog niét bekend is over het universum. Maar hij kwam een heel eind. 
Hij kreeg haast,dat is een zegen
Zijn grootste ontdekking deed Hawking in 1974 toen hij kwantummechanica aan sterrenkunde verbond. Zwarte gaten laten niets los, maar er komen wel straling of deeltjes uit. Daardoor zullen ze uiteindelijk verdampen. Hij won er nooit de Nobelprijs voor, maar vond dat niet zo gek. "Nobelprijzen worden gegeven aan wetenschappelijk werk dat door observatie wordt bevestigd. Het is erg ingewikkeld om dat te doen voor mijn inzichten," zei hij. 
Nobelprijswinnaar Gerard 't Hooft, emeritus hoogleraar theoretische fysica aan de Universiteit Utrecht: "Als natuurkundige was hij heel gedreven en voor iedereen met een handicap was hij een rolmodel." 
Sterrenkundige Vincent Icke kende Hawking persoonlijk. Ongeveer zeven jaar geleden zag hij hem voor het laatst. "Toen had hij die spraakcomputer. Naarmate de techniek beter werd, kon hij een mooiere stem inzetten. Maar dat vertikte hij. Hij vond: dit is nu mijn stem."
Cultfiguur
Volgens wetenschapsjournalist Govert Schilling staat het buiten kijf dat Hawking heeft bijgedragen aan de populariteit van zijn vakgebied. "Maar zijn theoretische inzichten zijn zo complex en abstract dat je niet kan zeggen dat hij zijn eigen ideeën ook gemakkelijk toegankelijk heeft kunnen maken." 
Om er zeker van te zijn dat zijn kinderen na zijn dood genoeg geld zouden hebben, schreef Hawking in 1988 A brief history of time. Het werd een ongekende bestseller met 10 miljoen verkochte exemplaren, al noemen critici het werk 'het briljantste ongelezen boek ooit'. 
Bij Hawking ontwikkelde zijn ALS minder snel dan bij andere patiënten, al kwam hij tot drie keer toe heel dicht bij de dood. Zoals vorig jaar nog, toen hij op audiëntie was bij de paus en halsoverkop naar het ziekenhuis moest. 
Hawking werd geroemd om zijn scherpe humor. Hij ontmoette vele grote leiders en sprak regelmatig op congressen. Hij werd een cultfiguur toen hij als tekenfilmpersonage opdook in de series The Simpsons en South Park. Hij maakte ook zijn opwachting in de comedyserie The Big Bang Theory. 
In 2014 de film The theory of everything, over het leven van Hawking , deels gebaseerd op het boek Travelling to infinity: my life with Stephen van zijn ex-vrouw Jane. 
Vanmorgen vroeg overleed hij, 76 jaar oud.
Page 2 of 3
Hij kreeg haast,dat is een zegen
Bekritiseerd werd hij omdat hij zelden sprak over hoeveel niét bekend is over het universum
Bekijk de oorspronkelijke pagina: pagina 2, pagina 3
Graphic

 
â†' Stephen Hawking in 2005. Zijn grootste ontdekking deed hij toen hij kwantummechanica aan sterrenkunde verbond.
Classification

Language: DUTCH; NEDERLANDS
Publication-Type: Krant
Subject: Educational Institution Employees (94%); Physics (94%); Computer Science (83%); Awards + Prizes (82%)
Load-Date: March 14, 2018

End of Document
Page 3 of 3
