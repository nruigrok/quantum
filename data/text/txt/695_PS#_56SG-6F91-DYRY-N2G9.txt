Lekker knutselen aan quantumprocessen
NRC.NEXT
10 oktober 2012 woensdag
Copyright 2012 NRC Media B.V. All Rights Reserved

Section: Wetenschap
Length: 532 words
Byline: Margriet van der Heijden
Body

SAMENVATTING
De Nobelprijs voor de Natuurkunde ging gisteren naar twee pionierende quantumfysici.
Collega's Leo Kouwenhoven en Lieven Vandersypen reageren op de prijs.
VOLLEDIGE TEKST:
Redacteur Natuurwetenschappen
Gisteren ging de Nobelprijs Natuurkunde naar de Amerikaanse fysicus David Wineland en zijn Franse collega Serge Haroche. Het comité in Stockholm bekroonde hun pionierende metingen aan de quantumtoestand van losse lichtdeeltjes en individuele ionen (atomen beroofd van een elektron). Twee bekende quantumonderzoekers uit Delft, Lieven Vandersypen en Leo Kouwenhoven, reageren.
Een terechte prijs?
Vandersypen:  ,,Zeker. Het blijft altijd lastig om individuen aan te wijzen. Sinds ik in het onderzoek zit springt Wineland met zijn resultaten bijvoorbeeld steeds haasje-over met Rainer Blatt uit Oostenrijk,  die niet beloond is. Maar Wineland was inderdaad de eerste met bepaalde experimenten."
Kouwenhoven: ,,Ja, hun werk was  een mijlpaal: ze lieten losse  atomen wisselwerken met enkele lichtdeeltjes (en vice versa) en zo onderzochten en manipuleerden ze als eerste de quantumprocessen die in feite overal aan ten grondslag liggen."
                                 Lekker knutselen aan quantumprocessen Kent u ze persoonlijk?
Vandersypen: ,,Wineland ken ik het best:  een hele relaxte, rustige man die zijn eigen werk nuchter bekijkt en tegelijk de lat  hoog legt. Haroche heeft een wat sterker temperament. Meer dan Wineland legt hij zich toe op de  fundamentele kanten van de quantummechanica: hij doet elegante metingen die in de tekstboeken van de fysica terechtkomen."
Kouwenhoven: ,,Ik ken juist Haroche het best. Twee weken geleden ontmoette ik hem nog. Nee, ik geloof niet dat hij toen iets vermoedde.
,,Ikzelf ook niet. Ik dacht wel dat, na de Nobelprijzen voor kosmologie en grafeen, nu ons  vakgebied weer aan de beurt was. Maar ik dacht dat eerst Anton Zeilinger en Alain Aspect bekroond zouden worden -  voor hun  werk  aan quantumverstrengeling en teleportatie."
En die  quantumcomputers?
Vandersypen: ,,Het manipuleren en uitlezen van quantumtoestanden   vormt de basis voor  toekomstige  quantumcomputers. Toen ik Wineland voor het eerst hoorde spreken, in 1996, was hij daar erg optimistisch over trouwens. Als we over vijf jaar geen twintig qubits (op quantumtoestanden gebaseerde computerbits)  hebben,  zijn we fout bezig, zei hij. We hebben ze nog niet..."
Kouwenhoven: ,,Hun werk inspireerde tot de eerste ontwerpen voor quantumcomputers. Zo hebben zij dat hele veld een impuls gegeven. Ze zijn ook beiden nog heel actief. Wat ik verder  mooi vind: het zijn echte knutselaars - techniekfreaks."
Maandag is de Nobelprijs voor de Geneeskunde uitgereikt, gisteren de Nobelprijs voor de Natuurkunde. Vandaag wordt de Nobelprijs voor de Scheikunde bekend gemaakt, morgen volgt de Nobelprijs voor de Literatuur, maandag de Nobelprijs voorde  Economie.
Vrijdag wordt de meest spraakmakende van het hele rijtje uitgereikt: de Nobelprijs voor de Vrede. Een bisschop, een advocaat en drie oud-politici bepalen samen wat die dag over de hele wereld het nieuws zal domineren.  Voorzitter Thorbjørn Jagland, oudpremier en -minister van Buitenlandse Zaken van Noorwegen, maakt om 11 uur bekend aan wie van de 231 genomineerden de prijs wordt toegekend.
Classification

Language: DUTCH; NEDERLANDS
Publication-Type: Krant
Page 2 of 3
Lekker knutselen aan quantumprocessen
Journal Code: nrc.next
Subject: Awards + Prizes (95%); Educational Institution Employees (67%); Physics (67%)
Load-Date: October 9, 2012

End of Document
Page 3 of 3
