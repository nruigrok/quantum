Laten we het eens over wetenschap hebben
NRC.NEXT
12 October 2016 nn woensdag
Copyright 2016 NRC Media B.V. All Rights Reserved

Section: Economie; Blz. 4
Length: 1976 words
Byline: Anne-Martijn van der Kaaden
Body

ABSTRACT
Wetenschap
Studies moeten steeds duidelijker maatschappelijke relevantie hebben, bijvoorbeeld voor het binnenhalen van geld. Maar hoe praat je over je werk als je  onderzoek doet naar iets mysterieus als Majoranadeeltjes of de C.elegans?
Maar wat kún je er nu eigenlijk mee?
Wat doe je als je een rood stoplicht ziet? Deze vraag stelt Isabel Beets vaak als ze wil vertellen over haar onderzoek naar de werking van de hersenen. De 30-jarige microbiologe promoveerde aan de KU Leuven op   associatief leren : hoe beslist ons brein na een bepaalde gebeurtenis hoe we later, in een soortgelijke situatie, zullen  reageren? 
Ze ontdekte dat de hersenen van een minuscuul wormpje, de C.elegans, een soortgelijke stof gebruiken als ons menselijk brein om dingen te leren uit ervaring. Haar onderzoek is  heel, heel fundamenteel , zegt Beets, dat wil zeggen dat het nog decennia kan duren voordat deze specifieke kennis   in de praktijk wordt toegepast. 
Toch is ze al druk bezig met het promoten van haar werk. Ze schreef een  blog, publiceerde in een populair-wetenschappelijk tijdschrift en deed mee aan een Belgisch tv-programma. Daar leerde ze in   gewone mensentaal  over haar werkgebied praten. 
Bijvoorbeeld door middel van een metafoor:  Iedereen weet uit ervaring dat een rood licht gevaar betekent, en dat je dus  moet stoppen.     
Het onder de aandacht brengen van wetenschappelijk onderzoek  bij een breed publiek is   de afgelopen jaren  belangrijker geworden. Het publiek heeft er recht op, is de tendens en er is ook dikwijls belangstelling voor.   Daarnaast wordt ieder onderzoek in Nederland beoordeeld op een aantal criteria, zegt woordvoerder Irene van Houten  van de Koninklijke Nederlandse Akademie van Wetenschappen (KNAW).  Een daarvan is valorisatie: hoe denk je de kennis uiteindelijk  te benutten?   
Dat de interesse voor wetenschap vanuit de maatschappij is toegenomen, hebben ze  gemerkt  bij de wetenschapsacademie.  Over belangstelling hebben we niet te klagen. De Universiteit van Nederland, waar online colleges van tophoogleraren worden uitgezonden, is een groot succes. Onze eigen publiekslezingen zitten vaak vol en op een willekeurige dag van de week kun je zo naar zes verschillende avonden over wetenschap. 
Een praatje op Lowlands 
Het  dichterbij  brengen van wetenschap is bijvoorbeeld ook  een van de speerpunten van  de Jonge Akademie, een club van  topwetenschappers onder de 45 jaar. Toch is het nog niet vanzelfsprekend.  Van Houten:  Een van de dingen waar  jonge wetenschappers tegenaan lopen is de vraag: hoe word je voor deze inspanningen beloond? Wat levert het je als onderzoeker  op om een praatje te houden op Lowlands of een interview aan  de krant te geven?  
De KNAW ziet het als haar taak om   initiatieven op dit gebied meer te stimuleren.  De laatste jaren is men er  van overtuigd geraakt dat je niet alleen  op publicaties moet hameren, maar ook andere taken hebt als onderzoeker.  We merken echter   dat het systeem  er nog niet helemaal op is ingericht.    
Brigitte Hertz, die  trainingen en cursussen geeft aan wetenschappers, zag de vraag naar haar diensten  toenemen. Ze begon 16 jaar geleden als eenpitter, inmiddels werken er tien trainers in haar bedrijf. Haar  cliënten komen voornamelijk van binnen  de universiteit.  Deze week begeleidde ze nog een groep hoogleraren. Hertz:  Zij hebben niet eens tijd om af en toe een half dagje te reflecteren op wat ze belangrijk vinden in hun werk. Hun takenpakket is ontzettend uitgebreid. Daarom zijn we niet alleen presentatietraining, maar ook cursussen time-management gaan aanbieden. 
TipsZo houd je een succesvolle presentatie
1
Ga op zoek naar je drijfveer
Enthousiasme werkt aanstekelijk.  Een publiek vindt het fijn wanneer iemand met bevlogenheid spreekt , aldus sociaal psycholoog en trainer Brigitte Hertz.  Daarom vraag ik vaak aan mijn cliënten: waarom ben je dit werk gaan doen? Wat vind je het leukst? Als je mag kiezen, waar werk je dan het liefst aan? Ik leid niemand op tot acteur. Als iemand écht plezier heeft, zie je dat aan de ogen, dan gaan ze glimmen. Dat werkt overtuigend. 
2
Vertel een verhaal
Verhalen worden makkelijker door het publiek opgepikt omdat ze niet alleen aan het verstand, maar ook aan het gevoel  appelleren. Hertz:  Veel mensen gebruiken PowerPointslides met een opsomming van onderwerpen. Hun verhaal wordt hiermee een gefragmenteerde opsomming van  onderwerpjes en verliest zijn verband. Doe dit niet! 
3
Ga in gesprek met je publiek
Veel mensen vervallen bij het geven van een presentatie in formele taal. Ze denken dat dat  hoort, of hebben de tekst uit hun hoofd  geleerd. Hertz:  Begin met het publiek, is mijn advies. Of het nu voor De Wereld Draait Door is of een open dag, bedenk eerst:  wie komt er luisteren? Wat vinden zij interessant? 
4
Let op je houding
Hoe we ons lichaam gebruiken, beïnvloedt hoe mensen ons zien. Naast een goede voorbereiding kun je  krachtposes  doen om je zekerder te voelen, adviseert Hertz.  De Amerikaanse sociaal psychologe Amy Cuddy toonde aan dat het aannemen van een krachtige houding ons testosteronniveau verhoogt en ons cortisolniveau verlaagt, waardoor je je zekerder gaat voelen. 
Marnix Medema (30)Bioinformaticus  aan Wageningen University  
Je zou Marnix Medema een moderne Alexander Fleming kunnen noemen. Net als de ontdekker van penicilline   zoekt hij  naar organismen die genezende stoffen produceren.  Medema doet dat systematisch: hij ontwikkelt algoritmen en software waarmee je het DNA van planten, bacteriën en schimmels kunt doorzoeken op genen betrokken bij de aanmaak van medicinale stoffen. 
Medema:  Het is een beetje cliché, maar ik gebruik weleens de metafoor van een naald  in een hooiberg. Dan leg ik uit dat je met een computer die hooiberg systematisch kunt doorzoeken, door van elk dingetje in de berg te berekenen hoe naaldachtig dat specifieke element is. Met een netjes gesorteerde lijst van  elementen uit de hooiberg ben je veel sneller bij de naald dan wanneer je in het wilde weg zou gaan graaien.  
Medema heeft een   website met  informatie over zijn publicaties en de  software die hij ontwikkelt. Ook houdt hij een Twitteraccount bij  om op  de hoogte te blijven van ontwikkelingen in  zijn vakgebied.  Ik denk dat het voor een wetenschapper belangrijk is om zichtbaar te zijn, zowel  binnen de wetenschap als naar buiten toe.  Want je kunt wel allerlei ontdekkingen doen, vindt   Medema,  als je er nooit over communiceert kun je het net zo goed laten. Bovendien   kan het iets opleveren: een uitnodiging voor een lezing of een interview bijvoorbeeld. 
 Omdat het meeste onderzoek in Nederland wordt betaald met  belastinggeld, hebben wetenschappers volgens hem   een zekere verantwoordelijkheid.  Mijn eigen onderzoek is voor 90 procent met publiek geld gefinancierd. Ik vind dat als het volk meebetaalt aan de wetenschap,  men ook   toegang moet krijgen tot alle data en artikelen  die dat oplevert. Dat is trouwens niet alleen mijn opvatting, maar ook die van het  NWO, de Nederlandse Organisatie voor Wetenschappelijk Onderzoek.  
 Veel mensen hebben nog  een  obscuur beeld van de wetenschap,  denkt Medema.  Zij zien  wetenschappers als figuren die ergens in een lab gekke proeven  doen.  En er is wantrouwen:  Denk bijvoorbeeld aan mensen die niet geloven in klimaatverandering of evolutie, of sceptici die  alternatieve geneeswijzen verkiezen boven de reguliere.  Dat vind ik heel zorgelijk. 
Cynthia Liem (29)Informaticus aan de TU Delft 
Als Cynthia  Liem zegt dat ze informaticus is, gebeuren er vaak twee dingen:  Mensen kijken me eerst  raar aan omdat ik een vrouw ben, vervolgens vragen ze me of ik hun computer kan fixen omdat-ie zo langzaam is.  Het vak van informaticus komt meestal  pas ter sprake als er iets misgaat: als er een lek  is bij een bank of er een medisch dossier op straat ligt. 
Jammer, vindt Liem, want  informatici doen veel meer dan dat.    We zorgen voor  technologie die het dagelijks leven ondersteunt.  Ze ziet het als haar taak om het bewustzijn daarover te vergroten.  Neem  zoekmachines. Bijna alle informatie die je tot je neemt,  is tegenwoordig speciaal voor jou geselecteerd.  Daar zitten risico s aan: mensen  kunnen terechtkomen in een filterbubble waarin ze voortdurend in hun eigen mening worden bevestigd. Hier moeten we in het vakgebied en als gebruikers verantwoord mee omgaan. 
Liem promoveerde vorig jaar op een onderzoek naar digitale muziek; tegenwoordig is daarvan zo veel beschikbaar dat een mens het nauwelijks meer kan overzien. Haar doel is gedigitaliseerde muziek met slimme technologie toegankelijker en beter doorzoekbaar te maken. Liem:   Hetzelfde muzikale werk kan op verschillende manieren worden uitgevoerd en verschillende associaties oproepen.  Als je digitale muziek goed wilt analyseren, moet dit allemaal in acht worden genomen. 
Liem  heeft vanaf het begin  moeten zoeken naar  externe supporters  om haar werk te kunnen doen.  In mijn eerste jaar was ik alleen maar bezig met het aanvragen van fondsen. Vaak was de eerste reactie:  jij redt geen levens. Ik leerde   extra mijn best doen om de relevantie van mijn onderzoek aan te tonen.  Hoe? Dat vraagstuk is volgens Liem nog niet  opgelost.  Informatici hebben een zichtbaarheidsprobleem. We werken niet met grote apparaten, goed werkende ICT zie je niet. Maar het  is overal.  
Veel naar buiten treden helpt.  Zelf put ze daarbij   uit haar podiumervaring:   naast haar studie  in Delft studeerde ze ook af als pianiste aan het Conservatorium. Liem:  Ik heb veel geleerd van het optreden: hoe kom ik over? Hoe zoek ik contact met het publiek? Een  andere setting weliswaar, maar toch   nuttig.  
Bernard van Heck (30) Natuurkundige aan Yale University  
Voor zijn onderzoek naar  coulomb-assisted braiding  mocht Bernard van Heck (30) begin deze maand de Christiaan Huygens wetenschapsprijs in ontvangst nemen. Hij ontwikkelde een methode waarmee berekeningen kunnen worden gemaakt met Majoranadeeltjes   deeltjes die ervoor kunnen zorgen dat algoritmes met een quantumcomputer veel sneller  worden uitgevoerd.  Klinkt ingewikkeld, en dat is het ook. Op feestjes vertelt Van Heck dan ook dat  hij werkt aan  nieuwe elektronische schakelingen , het soort technologie dat je vindt in computerchips.  Dan kunnen mensen zich er in ieder geval iets bij voorstellen.   
Quantummechanica, de natuurkunde van het allerkleinste, is complex en bovendien een werkveld dat zich razendsnel ontwikkelt.  Misschien worden er in de toekomst wel games bedacht  om het inzichtelijk te maken , denkt Van Heck. Om studenten nu alvast te enthousiasmeren voor een carrière in dit vakgebied, ontwikkelde  hij  met collega s van de TU Delft en de universiteit van Maryland een MOOC (massive online open course), een gratis online cursus waarvoor iedereen zich mag inschrijven. Ze werkten er vier maanden aan.  We moesten vanaf nul beginnen. Deze materie is zo nieuw dat er nog niets over in de boeken staat. 
 Als Van Heck  over zijn onderzoek praat, is dat meestal tegenover collega s. Toch is het volgens  hem    belangrijk ook voor een breder publiek te leren spreken, onder meer  om de wetenschappelijke, kritische manier van denken over te brengen.  Onderwerpen als klimaatverandering gaan iedereen aan. Het debat hierover is vaak  retorisch, mensen zijn slecht geïnformeerd. Dat kun je voorkomen als er meer begrip is van wat wetenschappers doen.   Zelf volgde hij ooit  een presentatiecursus.  Daar leerde ik de   basisprincipes, bijvoorbeeld  dat het belangrijk is om niet te veel informatie  te willen geven.  Focus op één  aspect, ga niet in communication overdrive.     
De 10.000 euro die verbonden zit aan de  Christiaan Huygensprijs, zal hij niet aan het promoten van zijn onderzoek besteden.  Ik ga  trouwen, dus daarvoor kan ik het goed gebruiken.  Of  misschien koop ik wel  een paar natuurkundeboeken. Die zijn  ontzettend duur.  
Graphic

 
Foto s Floren van Olden
Classification

Language: DUTCH; NEDERLANDS
Publication-Type: Krant
Journal Code: nrc.next
Subject: Experimentation + Research (93%); Educational Institution Employees (88%); 
Biotechnology + Genetic Science (70%); Science Funding (70%); Nanotechnology 
(67%); Biotechnology Industry (63%); Humanities + Social Science (63%); Teaching + Teachers (62%)
Industry: Computing + Information Technology (77%); Commodity Chemicals Industry 
(64%); Internet + Www (63%); Educational Services (62%)
Load-Date: October 11, 2016

End of Document
Laten we het eens over wetenschap hebben

Laten we het eens over wetenschap hebben

Page 2 of 6

Page 2 of 6





