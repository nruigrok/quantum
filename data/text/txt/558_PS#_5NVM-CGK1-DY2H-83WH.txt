Stiekeme wereldverbeteraar
De Telegraaf 
23 juni 2017 vrijdag Gehele Oplage
Copyright 2017 De Telegraaf All Rights Reserved

Section: CULTUUR; Blz. 013
Length: 478 words
Byline: Bart Wijlaars
Body

  Kris Berry op Wicked Jazz Sounds Festival door  Bart Wijlaars
 Kris Berry zou het best willen, de wereld verbeteren. Met muziek dus, met haar  tweede soloplaat Berry Street. Vragen we dan door bij de op Curaçao geboren  zangeres, blijkt er heel wat meer te zitten onder die bijna onschuldig  klinkende oppervlakte.
Op het eerste gehoor is Berry Street eerder een soulvolle popplaat dan een  poppy jazzalbum. Een waarop Kristel de Haak (35), ofwel Kris Berry, de soms  pijnlijke ins en outs van haar liefdesleven deelt, van eind tot nieuw begin.  Tot zover niets revolutionairs, deze materie is eerder bezongen, al mag gezegd  dat de manier waarop tot de verbeelding spreekt. Iets waarvoor de Amerikaanse  klasseproducers Chris Soper en Jesse Singer medeverantwoordelijk zijn, vertelt  ze. Interessanter wordt het als Berry ons meeneemt de diepte in. "Ik ben geen ster  in de allesomvattende kwantumtheorie, maar het boeit me enorm", begint ze haar  verhaal bijvoorbeeld. "Ofwel: waar ik over schrijf mag oppervlakkig lijken,  maar dat is het niet." Ze verwijst naar de eerste regel van haar nummer Price to paradise: "'We're  only ever guests in the woods', zing ik hier. We zijn nu hier en alles is  vergankelijk. Wij, maar ook alles om ons heen. En toch is er een ding dat wij  gemeen hebben, zelfs met deze bank waar we nu opzitten. Namelijk dat we  allemaal onderdeel uitmaken van een en hetzelfde collectieve bewustzijn." Wij en de bank zijn één? "In de wetenschap kennen ze het zogenaamde  'measurementproblem'. Als ik dit glas tomatensap met dezelfde snelheid en  hoogte jouw kant op zou gooien zou 
Stiekeme wereldverbeteraar
dat glas zich volgens de natuurkunde steeds  hetzelfde moeten gedragen. Gaan we dat echter observeren, dan blijkt dat glas  ogenblikkelijk te gaan afwijken. Dat suggereert dat ook dit glas een bewustzijn  heeft, opgebouwd uit dezelfde protonen en neutronen als dat van ons. En ja,  zo'n gedachtegang kun je toepassen op muziek", doceert Berry. Haar stelling: "Ik geloof dat iets overbrengen sowieso helpt. Simpel  voorbeeldje, maar als ik nu heel erg bang ga zitten zijn dat ik deze tomatensap  over mijn witte jurk uitstort, dan is de kans groter dat dat gebeurt dan  wanneer ik daar totaal niet mee bezig zou zijn. Je gedachten zijn het grote  feest en daar kan ik bij helpen." Iets terugkrabbelend uit de diepte: "Kijk, ik maak liedjes, ofwel ik neem iets  persoonlijks en probeer dat zo universeel en mooi mogelijk te maken. Maar ik  het is ook gewoon een doel om iets bij te dragen aan dat wereldwijde  bewustworden, om deel uit te maken van een geheel. Als we dat eenmaal beseffen  dan hoeft meteen niemand meer honger te lijden", redeneert ze. ,,Ik denk dat we  inmiddels die kant aan het opgaan zijn, dat we langzaam toewerken naar dat één  zijn."
Kris Berry staat morgen op Wicked Jazz Sounds Festival, 'Berry Street' is nu  uit. Meer info: krisberrynow.com
Classification

Language: DUTCH; NEDERLANDS
Publication-Type: Krant
Journal Code: telegraaf,Telegraph
Subject: Music (94%)
Load-Date: June 22, 2017

End of Document
Page 2 of 2
