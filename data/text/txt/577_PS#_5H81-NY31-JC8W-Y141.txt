Lichtdeeltjes golven door een blad
Trouw
29 oktober 2015 donderdag
Copyright 2015 De Persgroep Nederland BV All Rights Reserved

Section: Duurzaamheid en Natuur; Blz. 8
Length: 316 words
Byline: KOOS DIJKSTERHUIS 
Body

natuurdagboek 29 oktober 2015 
Twee deeltjes kunnen met elkaar verstrengeld zijn, ongeacht hun afstand", zegt fysicus Jim Al-Khalili. "Als je het ene deeltje een zet geeft, maakt het andere een sprongetje, ook al zit het hele universum ertussen." 
"Als wij energie transporteren, gaat een deel van die energie verloren", vertelt microbioloog Johnjoe McFadden. "Als we de helft overhouden, is dat mooi. Weet u hoe hoog het rendement is om de door bladgroen opgevangen zonne-energie door een blad te vervoeren? 100 procent." 
Afgelopen zaterdag hielden beide heren op het Brainwash-festival in Amsterdam een onderhoudend verhaal over kwantummechanica in de levende natuur. Zij schreven daar een fascinerend boek over, onlangs in vertaling verschenen als 'Hoe leven ontstaat' (Uitgeverij Atlas contact, 29,95). Biologen moeten nog wennen aan de waarschijnlijk essentiële rol van kwantumprocessen, die zich onttrekken aan de newtoniaanse wetten van de zichtbare wereld. Maar ook wis- en natuurkundigen wantrouwen het boek, omdat er niet één formule in staat. De auteurs hebben metaforen bedacht om de in wiskundige formules uitgedrukte kwantumwereld voorstelbaar te maken voor niet-natuurkundigen. 
Een lichtfoton dat door een boomblad wordt opgevangen, moet een mini-energiecentrale in het blad bereiken. Het extreem hoge rendement van 100 procent is alleen haalbaar als het deeltje zich als een golf verplaatst en in één keer alle mogelijke routes verkent en de beste kiest. De auteurs maken dat verschijnsel duidelijk, maar waarschuwen ook dat 
Lichtdeeltjes golven door een blad
kwantummechanica zo wonderlijk kan zijn als een droom. "Je denkt het te begrijpen, maar als je het wilt uitleggen, lijkt het je te ontglippen." 
Newton vroeg zich af waarom een appel uit de boom viel, schrijven de heren in hun boek, maar het is nog veel wonderbaarlijker hoe die appel in die boom komt! Dankzij kwantummechanica... 
Bekijk de oorspronkelijke pagina: pagina 8
Graphic

 
FOTO KOOS DIJKSTERHUIS
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Physics (94%)
Load-Date: October 29, 2015

End of Document
Page 2 of 2
