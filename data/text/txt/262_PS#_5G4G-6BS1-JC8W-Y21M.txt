 Dromen over  nanotech  Vier veelbelovende nano-ontwikkelingen; Piepkleine deeltjes, grote veranderingen
NRC.NEXT
3 juni 2015 woensdag
Copyright 2015 NRC Media B.V. All Rights Reserved

Section: carrière
Length: 1516 words
Byline: Wouter van Noort
Body

Technologie Nanotechnologie verandert onze wereld. Binnen tien jaar  kunnen we medicijnen  in het lichaam misschien wel reguleren met behulp van wifi. Maar wat is 't   precies? En wie zijn er allemaal mee bezig?   
De lijst met onderzoeksonderwerpen van het Kavli Institute of NanoScience in Delft leest als een onbegrijpelijke sciencefiction-roman. In dit onderzoekscentrum, een van de grootste van de wereld in zijn soort, zijn ze bezig met nanofabricage met deeltjesstralen, quantumtransport, synthetische biologie, moleculaire machines.  Of wat dacht je van atoomkrachtmicroscopie? 
Nanotechnologie is de techniek die het mogelijk maakt om met deeltjes te werken die zo groot zijn als nanometers: een miljardste van een meter. Het is wetenschap op atoomniveau.   
Nano is een nogal breed vakgebied - waar ze bovendien houden van  termen die het midden houden tussen nerderig en apocalyptisch. Spannend, maar ook abstract. Wat als je beslist om carrière te maken in deze technologie; waar werk je dan concreet aan de komende jaren? En misschien nog wel belangrijker: wat kun je binnen een jaar of  tien bereiken? 
,,Nanotechnologie is nu ongeveer waar transistors waren in het midden van de twintigste eeuw", zegt hoogleraar Cees Dekker, die directeur is van het Kavli Institute. Transistoren zijn de bouwstenen van computerchips. ,,Toen kon je ook niet voorspellen dat er uiteindelijk internet zou komen" - maar de mensen die toen aan de technologie werkten, hebben daar wel de basis voor gelegd, wil hij maar zeggen. 
De razendsnelle ontwikkelingen in computertechnologie worden mogelijk gemaakt door de zogeheten Wet van Moore, die beschrijft hoe chips ongeveer elke anderhalf jaar verdubbelen qua capaciteit. ,,In de belangrijkste deelgebieden van nanotechnologie gaat de ontwikkeling nog veel sneller dan de Wet van Moore", zegt Dekker. 
Welke nanovindingen kunnen we de komende jaren verwachten? 
De laatste tijd gaat de meeste aandacht uit naar onderzoeksgebieden zoals kwantumcomputers (computers die veel sneller kunnen zijn dan de huidige computers) en grafeen (een nieuw materiaal met een dikte van één atoom met allerlei veelbelovende eigenschappen). Maar de meest concrete toepassingen ziet Dekker in het grensvlak tussen biologie en nanotechnologie, zijn eigen onderzoeksgebied.  
,,Het snelst gaat het op het gebied van DNA-sequencing." Dat is technologie die het mogelijk maakt om de volgorde van de 'letters' van iemands DNA uit te lezen. Daaruit kun je zijn volledige genetische profiel halen. ,,Daar is nu al een enorme markt voor aan het ontstaan. Het duurt denk ik niet lang meer voordat je bij de dokter je DNA laat 'sequencen' zodat hij op basis daarvan veel gerichtere behandelingen kan doen." 
Het gaat inderdaad snel met die technologie. De Amerikaanse marktleider Illumina, dat de populairste machines maakt om DNA mee te lezen, behaalde vorig jaar een omzet van ongeveer 2,4 miljard euro. Het maakte ruim 458 miljoen euro winst.  
,,Of denk aan systemen die  medicijnen in je lichaam heel precies kunnen afleveren op de juiste plek", zegt Dekker. ,,Daarmee is men al heel ver en er komen binnen  tien jaar concrete producten op de markt. Misschien kun je de activiteit van medicijnen  in het lichaam zelfs wel reguleren met behulp van wifi." Ook dat wordt mogelijk met doorbraken in nanotechnologie. 
Als je in die tak van sport terecht wilt komen, zijn grote farmaceutische bedrijven de meest voor de hand liggende plekken om te solliciteren. Bedrijven als Roche, Bayer en Pfizer investeren de laatste jaren veel in afdelingen die innovatieve methoden ontwikkelen voor zogeheten drug delivery met behulp van nanotechnologie. 
En zelfs Google zet erop in. Dat bedrijf toonde onlangs  een concept van een armband die deeltjes op nanoschaal kan herkennen in het bloed, om zo hartaanvallen en misschien zelfs kanker in een vroeg stadium te kunnen detecteren.  
  In Nederland zijn chemieconcern DSM, chipmachinefabrikant ASML en technologiebedrijf Philips de bedrijven die het meest communiceren over hun activiteiten op het gebied van nanotech.  Ook onderzoeksinstituten zoals TNO en technische universiteiten in Delft, Eindhoven en Twente doen er veel mee. Ook veel  startups houden zich ermee bezig, op allerlei verschillende manieren. 
Net zoals elke andere technologie die zich zo stormachtig ontwikkelt, roept nanotech  veel vragen op. Af en toe verschijnen er onderzoeken die wijzen op de risico's. Een terugkerend thema zijn de zogeheten nanodeeltjes, restproducten ter grootte van een of enkele atomen die misschien giftig zijn en zo veel schade aan zouden kunnen richten. Dekker: ,,Ja natuurlijk zijn er risico's, net zoals bij alle chemicaliën. Maar er is ook bangmakerij die niet op bewijzen is gebaseerd."     
Geen reden om niet in de nanotech te gaan, vindt hij.  ,,Nanotechnologie is een manier om inzicht te krijgen in hoe het leven werkt, hoe het is opgebouwd tot in de kleinste details." En om daar een beetje mee te kunnen spelen. Zodat je misschien zelf nog eens een nieuwe sciencefiction-achtige term kunt bedenken. 
Google toonde onlangs een armband die straks misschien kanker kan detecteren 
Die technologie kan nu al gebruikt worden om via een chip  bloed- en urinetesten te doen 
Als er één materiaal met recht een supermateriaal genoemd kan worden, is het wel grafeen. Het is ongeveer 200 keer sterker dan staal, relatief naar gewicht. Het geleidt hitte en elektriciteit superefficiënt en het is transparant. Grafeen is ook nog eens  vederlicht: het pas in 2003 ontdekte nano-stofje bestaat uit een flinterdun laagje koolstof van welgeteld één atoom dik. 
De ontdekkers, waaronder de Russisch-Nederlandse André Geim, kregen er in 2010 een 
Nobelprijs voor. Het komt zelden voor dat ontdekkers zo snel na hun ontdekking een Nobelprijs krijgen. Maar dat komt omdat er ook al bijzonder veel toepassingen voor zijn bedacht in de tussentijd. Vooral in de batterij-, chip- en elektronica-industrie zijn er al werkende prototypes gemaakt die werken met grafeen. 
Dit jaar in april kwam het eerste commerciële product op basis van grafeen op de markt: een lamp die volgens de fabrikant Graphene Lighting  veel langer meegaat dan de huidige verlichtingstechnologie. 
Er ontstaat een miljardenindustrie rondom je DNA. Allerlei technologiebedrijven investeren in zogeheten DNA-sequencing. Google, Philips, bedrijven met namen als Illumina en het Beijing Genomic Institute. Sequencing is een technologie om op nanoschaal de volgorde van iemands DNA volledig in kaart te brengen. Handig om te weten welke erfelijke aandoeningen erin verstopt zitten bijvoorbeeld.  
De techniek zal enorme gevolgen hebben voor veel verschillende branches, denken veel analisten. Denk alleen maar aan artsen, die op basis van het genetische profiel van hun patiënten straks behandelingen op maat kunnen maken. Of verzekeraars, die de technologie met interesse volgen omdat die ervoor zou kunnen zorgen dat ze risico's van patiënten beter kunnen inschatten. Farmaceuten onderzoeken ook druk wat ze ermee kunnen. In de DNA-industrie gaan nu al vele miljarden euro's om. Dat zal de komende tien jaar waarschijnlijk verveelvoudigen. 
Ook het internet of things verplaatst zich naar nanoschaal. Niet alleen in de 'grote' wereld krijgen steeds meer sensoren en apparaten een internetverbinding, ook op het niveau van enkele atomen gebeurt dat - via zogeheten nanosensoren. 
Dat zijn piepkleine apparaatjes die biologische of chemische signalen op nanoschaal omzetten in digitale data die vervolgens via internet verstuurd en geanalyseerd kunnen worden. Dat heeft met name toepassingen op medisch gebied: denk aan zeer kleine sensoren op het lichaam die bepaalde moleculen kunnen detecteren die te maken hebben met ziektes.  
Ook voor zaken als bloedmetingen kunnen nanosensoren gebruikt worden. Omdat de sensoren zo klein zijn, kunnen wetenschappers een grote hoeveelheid meetapparatuur verwerken in een computerchip - een ' lab on a chip'. Die technologie kan nu al gebruikt worden om chips draadloos aan je   smartphone te verbinden die  allerlei bloed- en urinetesten kunnen doen.   
Een van de meest gehypete technologieën op nanogebied is de kwantumcomputer. En dat terwijl hij nog niet eens bestaat: het is een theoretische manier om berekeningen supersnel uit te voeren. Maar wel een theorie waarvan heel veel mensen zijn overtuigd dat hij werkelijkheid zal worden. 
Kwantumcomputers benutten de zogeheten kwantummechanische eigenschappen van materialen: op atoomniveau gedragen veel materialen zich totaal anders dan in de 'normale' wereld. Die eigenschappen kunnen misschien wel gebruikt worden om berekeningen mee uit te voeren. Wetenschappers denken dat dat veel sneller kan zijn dan de huidige computers die met transistoren werken. 
Als het zover is  (de meeste  wetenschappers voorspellen ergens tussen 2025 en 2040) kan dat veel veranderen  - al is het eigenlijk onmogelijk om te voorspellen wat deze computers straks allemaal kunnen.      
Niet zo gek dus dat vrijwel alle grote technologiebedrijven investeren in kwantumcomputeronderzoek. Microsoft, Google, Samsung, Intel: iedereen doet mee. 
Graphic

 
 / 
Classification

Language: DUTCH; NEDERLANDS
Publication-Type: Krant
Journal Code: nrc.next
Subject: Nanotechnology (94%)
Industry: Computer Equipment (74%); Computing + Information Technology (62%)
Load-Date: June 2, 2015

End of Document
 Dromen over  nanotech  Vier veelbelovende nano-ontwikkelingen; Piepkleine deeltjes, grote veranderingen

 Dromen over  nanotech  Vier veelbelovende nano-ontwikkelingen; Piepkleine deeltjes, grote veranderingen

Page 2 of 5

Page 2 of 5





