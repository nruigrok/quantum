'Leukste baan ter wereld'
Het Parool
19 november 2015 donderdag
Copyright 2015 De Persgroep Nederland BV All Rights Reserved

Section: Specials; Blz. 13
Length: 355 words
Byline: JORIS JANSSEN
Body

Robbert Dijkgraaf, José van Dijck en Ben Schouten zijn enkele van de belangrijkste sprekers op het Gala van de Wetenschap. Een korte kennismaking. 
Robbert Dijkgraaf 
(24 januari 1960) 
Als de sterren anders hadden gestaan, was Robbert Dijkgraaf misschien wel een leven als kunstschilder tegemoet gegaan. Na het behalen van zijn kandidaatsexamen brak hij in 1982 zijn studie natuurkunde aan de Universiteit Utrecht af en begon hij een opleiding schilderen aan de Gerrit Rietveld Academie. Het bleek een tijdelijk uitstapje te zijn. De natuurkundige in Dijkgraaf kwam weer bovendrijven, waarna hij alsnog cum laude zijn master en doctoraat behaalde. 
Via hoogleraarschappen in Princeton en Amsterdam en het presidentschap van de Koninklijke Nederlandse Akademie van Wetenschappen, zit hij inmiddels alweer drie jaar op de felbegeerde directeursstoel van het Institute for Advanced Study in Princeton. 
Van huis uit is Dijkgraaf snaartheoreticus. Op grote schaal kunnen we de wereld heel goed beschrijven met de relativiteitstheorie van Albert Einstein, op kleine schaal werkt de quantummechanica prima. Maar deze theorieën zijn als water en vuur. Als de een zich op het terrein van de ander begeeft, blijft er weinig van over. 
'Leukste baan ter wereld'
De snaartheorie biedt mogelijk een oplossing. Ze beschrijft alle deeltjes in het universum als kleine elastiekjes, waarvan de manier waarop ze trillen bepaalt welke eigenschappen ze hebben, en kan op die manier extreem grote én extreem kleine fenomenen verklaren. 
Het instituut in Princeton waaraan Dijkgraaf leiding geeft, biedt wetenschappers de kans zich in alle vrijheid te storten op onderzoek naar hun keuze. Juist de ongewisse uitkomst van zulk onderzoek inspireert Dijkgraaf. Over de deeltjesversneller van Cern, die zich na de vondst van het higgsdeeltje op onbekend terrein bevindt, zei hij onlangs in een interview met tijdschrift New Scientist: "Het is alsof een schip de veilige haven verlaat en nu de volle oceaan op gaat. We hebben eigenlijk geen flauw idee wat ons te wachten staat en dat maakt het erg spannend." 
'We hebben geen flauw idee wat ons te wachten staat' 
Bekijk de oorspronkelijke pagina: pagina 13
Graphic

 
Robbert Dijkgraaf foto Jan van Breda
Classification

Language: DUTCH; NEDERLANDS
Publication-Type: Krant
Journal Code: Het Parool
Subject: Educational Institution Employees (94%); Physics (92%); Experimentation + 
Research (74%); Humanities + Social Science (63%); Water Rights (63%); Water 
Resources Management (62%)
Organization: ROYAL NETHERLANDS ACADEMY OF ARTS & SCIENCES (57%); INSTITUTE FOR ADVANCED STUDY (56%)
Page 2 of 3
'Leukste baan ter wereld'
Load-Date: November 19, 2015

End of Document
Page 3 of 3
