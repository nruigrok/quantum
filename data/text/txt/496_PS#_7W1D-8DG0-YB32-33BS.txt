Zestig stappen
NRC Handelsblad
June 27, 2009 zaterdag
Copyright 2009 NRC Media B.V. All Rights Reserved

Section: WETENSCHAP; Blz. 2-3
Length: 1213 words
Body

robbert dijkgraaf
Stel, je hebt tien minuten om een reiziger uit een ver verleden of een verre planeet de wonderen van de wetenschap te presenteren. Wat zou je in zo'n korte tijd kunnen vertellen? Waar te beginnen? Ik zou simpelweg de film Powers of Ten laten zien. Er is geen efficiëntere samenvatting te vinden van het moderne wereldbeeld dan dit korte meesterwerk uit 1977 van het ontwerpersechtpaar Ray and Charles Eames. Het is dé favoriet van vele natuur- en sterrenkundigen. Mensen die het bij Zomergasten gezien hebben spreken me nog steeds aan.
Het gegeven kan niet eenvoudiger zijn. De film begint met een man in een zonovergoten park in Chicago. In de eerste helft van de film zoomt de camera in constant tempo uit. We zien de stad in beeld komen, vervolgens de aarde, de planeten, de Melkweg en uiteindelijk de grootste structuren in het heelal. In het tweede deel zoomt de camera even onverbiddelijk in. Nu zien we achtereenvolgens de huid, cellen, moleculen en aan het einde de quarks in de atoomkern. Spelenderwijs lopen we door de domeinen van de wetenschap en zien hoe onze kennis van de natuur letterlijk is uitgedijt en verdiept. Bij iedere vergroting of verkleining met een factor van tien wordt een nieuw laag van het verhaal zichtbaar. De oerversie van dit scenario is overigens van de hand van de Nederlandse pedagoog Kees Boeke, welbekend van de experimentele school De Werkplaats. In zijn getekende variant uit 1957 zien we geen park in Chicago, maar een meisje met een kat in een tuin in Bilthoven - wel zo charmant, ondanks de bloedzuigende mug op haar arm.
Het is onvoorstelbaar
hoeveel denk- en experimenteerwerk in de tien minuten film zitten samengebald, naast alle frustraties, mislukkingen en dwaalsporen die er in de montage uit zijn gesneden. De aftiteling zou de collectieve natuurwetenschap van de laatste 400 jaar moeten bedanken, te beginnen met Galilei en Van Leeuwenhoek die als eersten de blik omhoog en naar binnen richtten, en zou veel langer duren dan de eigenlijke sequentie. De film maakt ook prachtig het open einde van de wetenschap zichtbaar. Zoals een van mijn kinderen na afloop zei: 'Hoe gaat de film nu verder?' Ja, daar denken papa en zijn vriendjes nu iedere dag over na!
Het is echter een wonderbaarlijk en niet breed bekend gegeven dat de uiteindelijke versie van deze film een duidelijk begin en einde zal hebben. Filosofen en theologen hebben eeuwenlang gefantaseerd over het oneindig grote en kleine. Hoeveel engelen passen op een speldenknop? Hoe oneindig is de hemel? Maar de moderne fysica zet dergelijke discussies in een ander licht. Er is namelijk een grootste en een kleinste schaal in de natuur. Aan de ene kant
vinden we de kosmische horizon, de verste verte die we met onze telescopen ooit zullen zien. Deze Hubble-lengte, vernoemd naar de ontdekker van het uitdijende heelal, is de absolute bovengrens. Omdat het licht een eindige snelheid heeft, kijken sterrenkundigen altijd terug in de tijd - het zijn eigenlijk allemaal historici. En je kunt niet verder terugkijken dan het begin van de tijd, toen het allervroegste heelal 13,7 miljard jaar geleden uit de oerknal ontstond. Als we een paar miljard jaar langer wachten, komt die horizon iets verder te liggen, maar niet veel. Het heelal dijt namelijk zo snel uit dat er een gebied zal zijn dat zich uiteindelijk met de lichtsnelheid van ons af beweegt. Voorbij die uiterste grens zullen we nooit iets kunnen waarnemen.
Aan de andere kant van het spectrum vinden we de kleinst denkbare afstand: de Plancklengte, het domein van bijvoorbeeld de snaartheorie. Zoals Max Planck al meer dan honderd jaar geleden begreep, zorgen de wetten van de quantumtheorie ervoor dat op deze minuscule afstand ruimte en tijd betekenisloos worden. Het heelal is op de kleinste afstanden als een foto in deze krant: als u verder en verder inzoomt, verdwijnt het beeld en zijn alleen korrelige zwarte stippen zichtbaar. Het bestaan van een grootste
en kleinste schaal heeft minstens twee poëtische kanten. Allereerst raken de twee uiteinden elkaar. Het allergrootste dat we kunnen zien is een heelal zo vroeg na de geboorte dat het beschreven wordt door de quantumwetten van het allerkleinste. De definitieve versie van Powers of Ten kan dus in een eindeloze lus doordraaien. Een tweede wonderlijk gegeven is dat precies halverwege de twee extremen, tussen de lengtes van Hubble en Planck, tussen de macrokosmos en de microkosmos, de schaal van het leven ligt: de typische grootte van een biologische cel.
Zestig stappen van tien
blijken nodig te zijn om van de kleinste naar de grootste afstand te komen. De trap van de natuur kent dus slechts zestig treden. Nu klinkt zestig als een bescheiden aantal, maar het is onvoorstelbaar veel. Want, met een knipoog naar de eerste maanlanding, iedere stap op deze logaritmische trap is een gigantische stap voor de mensheid, alleen mogelijk dankzij ongekende technologische doorbraken en enorme intellectuele en financiële inspanningen. Denk aan alle moeite die het kost een nieuwe satelliet of deeltjesversneller te bouwen.
Laten we de trap eens op- en aflopen. Onder het motto 'grote stappen, snel thuis' doen we dat speciaal voor deze column met machten van honderdduizend in plaats van tien. Als we dan keurig in het midden beginnen bij de cel, de basis van al het leven, dan zijn het maar zes reuzensprongen omhoog en zes naar beneden. Bent u er klaar voor? Eerst omhoog. Na één stap zijn we een meter groot, de schaal van de mens en onze alledaagse omgeving; wij wonen zogezegd op één hoog. Na twee stappen bereiken we honderd kilometer, ruwweg de grootte van Nederland. Na drie stappen komt al een aardig deel van ons zonnestelsel in beeld. Na vier stappen zijn we in de buurt van de dichtstbijzijnde ster, bij de vijfde stap zien we de Melkweg, en de zesde en laatste stap brengt ons de kosmos.
Nu naar beneden. Hier zijn we sneller klaar. Na één stap zijn we afgedaald tot het atoom. Bij de tweede stap zijn we al op de schaal van de huidige elementaire deeltjes en stopt onze kennis van de kleinste structuren. Maar er zijn nog vier reuzenstappen verder te gaan naar het diepste fundament en er zijn vele aanwijzingen dat daar grote verrassingen op ons liggen te wachten.
Anno 2009 kan een ontdekkingsreiziger niet langer onbekende eilanden, jungles of bergketens verkennen. De echte grenzen liggen elders, bij het grote en kleine. De moderne incarnaties van de zeilschepen die in vroegere tijden onbekende zeeën verkenden zijn de enorme telescopen en versnellers waarmee we nu de macro- en microwereld verkennen. Het avontuur is er niet minder om. Maar zelfs deze moderne
verkenningen zullen hun grenzen vinden. Zo wordt het heelal in snel tempo in kaart gebracht. Ooit zal de hemelse sfeer gevuld zijn met harde data. Dan weten we de posities en de eigenschappen van alle sterrenstelsels in ons hoekje van het universum. Maar er blijft toch een knagend gevoel. Hoe ziet het heelal er buiten de horizon uit, daar waar we nooit zullen kunnen kijken? Uiteindelijk zullen we als eilandbewoners zonder schepen zijn, omringd door een woeste oceaan die we niet kunnen bevaren. Op een hoge klif gezeten kunnen we alleen maar dromen wat er in die verre ontoegankelijke werelden te vinden is. Toch een wat onbevredigend einde van zo'n spannende film.
Graphic

 
0609WETdijkgraaf
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Computer Science (94%); Film (82%); Astronomy + Space (73%); Physics 
(62%); Science & Technology (85%) (%); Astronomy & Space (81%) (%)
Industry: Entertainment + Arts (76%); Movie Industry (76%); Telecommunications 
(68%); Consumer Electronics (64%)
Load-Date: June 26, 2009

End of Document
Zestig stappen

Zestig stappen

Page 2 of 4

Page 2 of 4





