Voetstappen op de trap en zwevende bollen
AD/Algemeen Dagblad
11 augustus 2020 dinsdag
Copyright 2020 DPG Media B.V. All Rights Reserved

Section: Centraal ZO; Blz. 24, 25
Length: 1016 words
Highlight: Zwevende bollen, bezoekers bevangen door angst, stemmen in de gangen, voetstappen op de trappen en de schim van een Duitse soldaat: wat is er loos op Forteiland IJmuiden?
Body

Sterk verhaal: Forteiland IJmuiden koestert z'n duistere kant
Zelf heeft hij in de dik twintig jaar die hij op het Forteiland IJmuiden rondloopt nooit iets bovennatuurlijks meegemaakt. ,,Misschien ben ik er te nuchter voor'', zegt gids Henk Tol (77), een geboren IJmuidenaar die diverse boeken schreef over het fort in de monding van het Noordzeekanaal. ,,Want anderen hebben hier wel degelijk onverklaarbare dingen ervaren. Waaronder betrouwbare mensen van wie ik weet dat ze zoiets nooit zouden verzinnen.'' 
Dat de kwieke Tol - je geeft hem makkelijk twintig jaar jonger - nooit iets onverklaarbaars heeft meegemaakt op het fort, is trouwens maar ten dele waar. Op sommige van de talloze foto's die hij er in de loop der jaren maakte zijn merkwaardige lichtverschijnselen te zien - zwevende bolletjes met een fijne structuur. ,,Je ziet ze alleen op foto's van een digitale camera. Misschien is het vocht of zijn het stofdeeltjes. Maar eigenlijk heb ik er geen goede verklaring voor.''
Ghost hunters
Sinds jaar en dag doen verhalen de ronde over bovennatuurlijke verschijnselen in de krochten van het 19de-eeuwse fort. De verhalen trokken zelfs een televisieploeg van het nogal hysterische tv-programma Ghost Hunters International, die er - zonder veel resultaat - naar spoken speurde. 
Maar ook zonder geestverschijningen is het behoorlijk spookachtig op het fort, een stelsel van met elkaar verbonden ondergrondse, smalle, bochtige gangen van drie verdiepingen met een totale lengte van bijna 600 meter. Met tientallen verblijfruimtes voor manschappen, trappen en liftjes waarmee granaten werden getransporteerd, nisjes, werkruimtes en opslagplaatsen voor munitie. Een enorme gewelfde 'bomvrije' geschutsruimte bood de zware kanonnen een vrij schootsveld over de kust voor IJmuiden. 
Het fort werd gebouwd tussen 1881 en 1888 als onderdeel van de Hollandse kustverdediging en als vooruitgeschoven post van de Stelling van Amsterdam, nadat tien jaar eerder het Noordzeekanaal was geopend. Aanvankelijk stond het in de duinen, maar nadat in 1929 een nieuw verbindingskanaal was gegraven, werd het een eiland. 
De Duitsers namen er in de Tweede Wereldoorlog hun intrek en bouwden er een aantal betonnen bunkers bij. Maar geschoten werd er alleen tijdens oefeningen en een bom viel er nimmer. 
Een ingrijpende restauratie maakte het vervallen fort eind vorige eeuw tot het verborgen cultuurhistorische pareltje dat het nu is. Tegenwoordig is het vooral een evenementenlocatie en broedgebied voor mantelmeeuwen.
Wegwezen
Met een bootje met directeur Rick Slabbers aan het roer vaar ik er met Tol in tien minuten vanaf de pier in IJmuiden naartoe. ,,Als jongens zwommen we erheen'', vertelt Tol. ,,Sommigen gingen aan land, maar ik was bang voor de fortwachter met zijn hond.'' 
Een latere fortwachter, die hij als gids goed leerde kennen, vertelde Tol over de onverklaarbare ervaringen die hij er had. Een keer was hij 's ochtends vroeg alleen op het fort, toen een lichtgevende bol langzaam op hem afzweefde. Die wilde hem rechts passeren, maar loste op toen hij riep: 'wegwezen hier!' 
Dezelfde fortwachter maakte ook gewag van voetstappen op de trappen en stemmen in de gangen. ,,Hij kon nooit verstaan wat ze zeiden. Als hij ging kijken, was er niets te zien en even later verstomden de geluiden weer."
Versteend
Sommige bezoekers van het fort ervaren gevoelens van onbehagen, merkt Tol tijdens rondleidingen. ,,Een mevrouw vertelde dat ze zich heel onprettig voelde op een bepaalde plek. Toen we verder liepen, verdween dat gevoel weer.'' Een andere gids was eens een bezoekster kwijt uit de groep die hij rondleidde. Hij trof haar een stuk terug aan, versteend van angst. ,,Ze was enorm geschrokken van iets wat ze had gezien. Wat dat was, wilde ze niet vertellen.'' 
En dan is er dat verhaal van zijn collega-gids, die zich liet afdalen in de vijf meter diepe waterput om te kijken of op de bodem bijzondere voorwerpen lagen. Tol: ,,Die put is smal en hij was de kleinste. De lamp die hij meenam, ging kapot. In het duister zag hij een Duitse soldaat op zich afkomen, in volle wapenrusting. De soldaat lachte en maakte gebaren waarmee hij hem bedankte.'' 
Aanvankelijk sprak de gids niet over zijn ervaring, omdat hij zich ervoor schaamde. Maar een paar dagen later vertelde hij zijn verhaal toch. ,,Hij zei toen dat hij ooit op een begraafplaats in Marokko het graf van een gesneuvelde Duitse soldaat had gevonden. Dat had hij gemeld bij de organisatie die Duitse oorlogsdoden herbegraaft. Toen hij een paar jaar later weer in Marokko was, was het Duitse graf verdwenen. Kennelijk was het lichaam van de soldaat overbracht naar een soldatenkerkhof, waar het rustte tussen zijn kameraden. Volgens hem was die soldaat hem daar in de waterput voor komen bedanken.''
Moleculen
Tol denkt het zijne van de verhalen over bovennatuurlijke ervaringen op het Forteiland. ,,Tja, er gebeuren overal zaken die we niet kunnen verklaren. In de kwantummechanica kunnen moleculen op twee plekken tegelijk zijn. Dat is een bewezen feit, maar de wetenschappers hebben geen idee hoe dat kan. Dus afgaande op wat mensen vertellen, zeg ik: er í­s hier iets.'' 
Forteiland IJmuiden ligt in de monding van het Noordzeekanaal en is alleen per boot te bereiken. Het is vooral in gebruik als evenementen- en vergaderlocatie voor groepen. Geregeld zijn er publieksdagen en rondleidingen: forteiland.nl 
De boot vertrekt vanaf de aanlegsteiger van de IJmuidense Rondvaartmaatschappij, die rondvaarten organiseert door het havengebied: ijmuidenserondvaart.nl. 
Direct tegenover de steiger, aan het Sluisplein 5, is visrestaurant Kop van de Haven een aanrader. Ook in het centrum, bij de jachthaven en langs de stranden bevinden zich horecagelegenheden. 
Het is spectaculair om de grote zeeschepen in de sluizen in het Noordzeekanaal te zien manoeuvreren.
Rondom het eiland
De verhalen zijn te beluisteren via de podcast Sterk Verhaal, te vinden op de site van deze krant, op Spotify en Apple Podcast.
'Volgens de gids kwam de Duitse soldaat hem in de waterput bedanken voor zijn herbegrafenis'
Bekijk de oorspronkelijke pagina: pagina 24, pagina 25
Graphic

 
In de Tweede Wereldoorlog namen de Duitsers het Forteiland in.
Boven: gids Henk Tol. Onder: de foto met de zwevende bollen.
Classification

Language: DUTCH; NEDERLANDS
Publication-Type: Krant
Subject: War + Conflict (73%); Literature (69%)
Industry: Destinations + Attractions (94%); Entertainment + Arts (67%)
Load-Date: August 10, 2020

End of Document
Voetstappen op de trap en zwevende bollen

Voetstappen op de trap en zwevende bollen

Page 2 of 4

Page 2 of 4





