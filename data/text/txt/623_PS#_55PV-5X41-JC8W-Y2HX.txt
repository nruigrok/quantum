volop jij-bakken 
de Volkskrant
24 mei 2012 donderdag
Copyright 2012 PCM Uitgevers B.V. All Rights Reserved

Section: V Media; Blz. 22
Length: 528 words
Byline: Loes Reijmer
Body

Stef Blok (VVD) en Diederik Samsom (PvdA) zijn, ook als ze met elkaar aan tafel zitten, twee tegenpolen.
Tegenstellingen; de journalistiek vaart er wel bij. Een achtergrondartikel of interview fleurt nou eenmaal aardig op van een mooie controverse, smeulend conflict en wat bloed aan muur. 'Waarom zou je de verpersoonlijking van zo'n conflict niet gewoon bij elkaar aan tafel zetten?', moet de redactie van HP/De Tijd, nu in maandbladvariant, hebben gedacht.
Plaats delict werd 'de stemmige Schrijfkamer' in de Tweede Kamer, waar Diederik Samsom en Stef Blok aanschoven om samen de stand van het land door te nemen. Nou ja, aanschuiven: getuige de foto's stond het heerschap op tafels naar elkaar te schreeuwen. Daarvoor moesten zij na het interview volgens de fotograaf 'een beetje opgefokt' worden, maar de lezer kan concluderen dat dat eigenlijk niet nodig was. De heren jij-bakken er met veel enthousiasme op los, waarbij Samsom 'de obsessie' van Bloks partij met het op orde brengen van de begroting 'een kaal ideaal' noemt en Blok spreekt van kansrijke 'Diederik Samsommetjes' tegenover de kansarme jeugd van Rotterdam-Zuid. Ook Elsevier besteedt aandacht aan Samsom. In zes pagina's benadrukt het weekblad vooral het
'radicale' en 'rebelse' van de PvdA-lijsttrekker.
Nog een tegenstelling in HP, maar dan van het innerlijke soort: de gemengde gevoelens die vrouwen van voetbalcommentatoren hebben bij het EK. Natuurlijk willen ze dat Oranje de finale haalt, maar ja, dan is de man nóg langer van huis. De sport staat op de eerste plaats in het gezin, leren de interviews met deze 'voetbalweduwen'. Zo bezoekt de familie Snoeks in de twee voetbalvrije weken van het jaar stadions van 
volop jij-bakken
derderangsclubs en heten de zoons van Snoeks en Maalderink respectievelijk Jari en Robbe. Toeval natuurlijk.
Steviger kost in De Groene Amsterdammer, met de tien belangrijkste ontdekkingen die wetenschappers zouden moeten doen in de 21ste eeuw. Te denken valt aan gekweekte organen en de supersnelle kwantumcomputer. Ter verbetering van de wereld, natuurlijk, maar ook een beetje ter vermaak van de wetenschap. Zo wordt door onderzoekers 'likkebaardend' nagedacht over wat er allemaal mogelijk is met die supersnelle computer. Nagaan of een getal van honderd of meer cijfers nu wel of geen priemgetal is, bijvoorbeeld. Niet overtuigd? Wel na de bijdrage van hoogleraar wiskunde Bas Edixhoven: 'Ook al gebruikt men tien miljard computers die tien miljard delingen per seconde doen, dan duurt dit nog steeds langer dan miljard keer miljard jaar.'
Vrij Nederland probeert de mythes van flexibele arbeid te ontkrachten. Terwijl progressief-links de versobering van het ontslagrecht in het Lenteakkoord met veel gejuich omarmt, leidt versoepeling helemaal niet tot lagere werkloosheid, aldus VN.
Het weekblad sluit af met wederom een tegenstelling, in dit geval tussen mode en comfortabel vooral een probleem bij spijkerbroeken. Het stuk eindigt met een lofzang op het fenomeen stretch. De bijdrage laat echter onvermeld dat stretch al zeker tien jaar in spijkerbroeken zit, en dat daarmee een van de belangrijkste wetenschappelijke ontdekkingen op dit gebied reeds lang geleden is gedaan.
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Nurses + Nursing (93%); International Trade (83%); Taxes + Taxation (78%); 
Capital Gains Tax (75%); Emissions (69%); Politics (69%); European Union (67%); 
Public Finance (63%); Sex + Gender Issues (63%); Population + Demographics (62%); Computer Science (61%)
Industry: Computing + Information Technology (78%); Coal Industry (69%); Oil + Gas Industry (63%)
Load-Date: May 23, 2012
Page 2 of 3
volop jij-bakken

End of Document
Page 3 of 3
