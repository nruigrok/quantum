Grootdenker
de Volkskrant
15 maart 2014 zaterdag
Copyright 2014 De Persgroep Nederland BV All Rights Reserved

Section: Halfberliner
Length: 993 words
Byline: BOB WITMAN
Body

Beroepsgeheim 
Hoe krijg je greep op het heelal? Aan nieuwsgierigheid heb je bijna niets, weet Vincent Icke. 
'Het woord 'oerknal' is natuurkundig gezien een blunder. Bedacht door Fred Hoyle, een wat onaangename Britse astronoom die niet geloofde dat het heelal uitdijt. Zijn Big Bang was bedoeld als scheldwoord, maar het werd een geuzennaam. 
'Oerknal is om twee redenen fout. Ten eerste omdat het suggereert dat na een ontploffing deeltjes vanuit een enkel punt de lege ruimte in werden geslingerd. Maar voor de oerknal was er niets, ook geen lege ruimte. Ruimte ontstond pas toen het heelal ging uitdijen. Dat is vaak moeilijk voor te stellen. Alledaags woordgebruik is eigenlijk altijd een obstakel in de natuurkunde. Als ik tegen mijn vrouw zeg: 'Wat een mooie zonsondergang', zou ze kunnen antwoorden: 'Je weet toch dat de aarde draait, en geen god Helios met paard en wagen de zon rondsleept?' Foute woorden als 'oerknal' maken de zaak alleen maar erger. 
'Natuurkunde is vreemd, maar het went. Mensen stellen zich voor dat ver verwijderde sterrenstelsels steeds verder van ons af bewegen. Dat is niet zo. Ze verplaatsen zich niet zoals een voetbal als je hem trapt. Wat er gebeurt is dat de ruimte tussen de sterrenstelsels zelf groter wordt. Dat is de essentie van het uitdijende heelal. Het is beweging van de ruimte en niet door de ruimte. 
'Ten tweede is 'oerknal' fout omdat het iets heftigs en iets korts suggereert. Maar we weten dat het heelal in de eerste paar honderdduizend jaar bijna perfect in evenwicht was. Het is nog nooit zo saai en stil geweest als toen. Alles wat je hoorde was een thermische ruis. De oerknal klonk niet van kaboem, maar van ssjjjj. 
'De term oerknal gebruiken we voor de eerste 380 duizend jaar van het heelal, toen de materie zo dicht op elkaar gepakt en heet was, dat het licht er nauwelijks doorheen kwam. Die periode was niet bepaald kort. In de astronomie is 380 duizend jaar een flits, maar voor quanta - de elementaire deeltjes - is het een eeuwigheid. 
'De gloed van de oerknal zien wij nu overal om ons heen, op een afstand van 13,8 miljard jaar, want zo oud is het heelal. Uitkijken in de ruimte is terugkijken in de tijd. Het licht dat van de maan komt is 1,3 seconden oud. Het zonlicht waarin je ligt bruin te bakken 8,3 minuten. Het centrum van de Melkweg, ons eigen sterrenstelsel, 26 duizend jaar. 
'Ons zonnestelsel is 9,2 miljard jaar na het 'punttijdstip Nul' ontstaan. De aarde is dus 4,6 miljard jaar oud. Over 5 miljard jaar ploft de zon en veegt de hele boel aan kant, inclusief de aarde. 
'Ik vertel graag over natuurkunde in boeken, lezingen en op tv, zoals De Wereld Draait Door. Wetenschappers moeten laten horen en laten zien wat ze weten. Het is ook een passie, zoals je niet raakt uitgepraat over iemand op wie je verliefd bent. Zeg ik nu dat ik verliefd ben op het heelal? Hmmm. 
'De beschrijving van de oerknal berust op de algemene relativiteitstheorie van Einstein uit 1916. Dankzij hem weten we dat tijd en ruimte echt bouwmateriaal is, zoals cement en steen. Het derde bouwelement zijn de quanta, zeg maar 'elementaire deeltjes'. Hoe die zich gedragen, wordt beschreven in de quantumveldentheorie. Beide theorieën zijn nu bijna honderd jaar oud. Ze staan nog als een huis, maar we missen een derde theorie die de twee met elkaar verbindt. 
'Uit waarnemingen weten we dat het heelal altijd zal blijven uitdijen. We weten ook dat er eerst geen ruimte-tijd was. Hoe kan dat? Wat gebeurt er als deeltjes zo dicht bij elkaar zitten dat de onderlinge afstand kleiner is dan hun grootte? Wat waren de eigenschappen van de ruimte, toen er nog maar zo weinig van was dat het zichtbare heelal kleiner was dan een elektron? Hoe gedraagt kleine ruimte zich? Daar is nog geen verklaring voor gevonden. 
'Misschien zullen we ooit het hele heelal doorgronden, wat wel raar is, want ons apenbrein is totaal niet ontworpen om quarks te begrijpen. Hersenen zijn er om te overleven. Als een sabeltandtijger de grot binnenkomt, weet je dat je een knots moet pakken of wegrennen. Gevaar opmerken, voedsel herkennen, kindjes maken, daar zijn we goed in. 
'Wat we van het heelal begrijpen, begint met classificeren. Giftige van voedzame bessen onderscheiden. Vervolgens leren we verbanden te zien: zwarte zijn verdacht, rode zijn meestal oké. Daarvoor moet je opmerkzaam zijn, aan nieuwsgierigheid heb je als wetenschapper bijna niks. Grote mannen als Huygens en Einstein hadden een uitzonderlijke gave dingen op te merken. 
'De diepere oorzaak van het gedrag van deeltjes-quanta kennen we nog niet. In de superkleine wereld van de quanta hebben dezelfde oorzaken niet altijd dezelfde gevolgen. Voor niet-natuurkundigen is dat heel gek. Niet-logisch. Van alle vreemdheden in de natuurkunde is dit misschien wel de vreemdste. In de quantumwereld kunnen dingen echt spontaan gebeuren. Het is dus mogelijk dat ons heelal een 'gevolg zonder oorzaak' is. Zomaar, een heel universum gratis voor niks. 
'In mijn nieuwe boek, Zwaartekracht bestaat niet, doe ik een oproep voor een nieuwe theorie, die ruimte-tijd en quanta moet verenigen. Die theorie is nog niet in zicht, ik zie het als de grootste natuurkundige uitdaging van de 21ste eeuw. 
'Wat moeten we dan met dat woord 'oerknal'? Ik heb wel eens gedacht aan 'oorsprong'. Sterker nog is wat mijn collega Tim van Kempen een keer heeft gesuggereerd: 
'oersprong'. Wie iets beters weet, mag het zeggen.' 
Vincent Icke: Zwaartekracht bestaat niet. 
Amsterdam University press; EUR 14,95; verschijnt 15 mei. 
CV Vincent Icke 
1946 Geboren in Utrecht  
1972 Promotie aan Rijksuniversiteit Leiden na studie theoretische natuurkunde en sterrenkunde aan Universiteit Utrecht  
1983 Werkzaam aan RU Leiden. Nu hoogleraar theoretische sterrenkunde en bijzonder hoogleraar kosmologie aan de Universiteit van Amsterdam.  
Icke is geregeld te gast in DWDD, werkt mee aan wetenschapsprogramma's als Noorderlicht en is ook kunstenaar. 
'De gloed van de oerknal zien wij nu overal om oms heen' 
Graphic

 
Vincent Icke: 'Natuurkunde is vreemd, maar het went.'
Foto Lenny Oosterwijk
Foto Lenny Oosterwijk
Foto Lenny Oosterwijk
Foto Lenny Oosterwijk
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%)
Load-Date: March 14, 2014

End of Document
Grootdenker

Grootdenker

Page 2 of 4

Page 2 of 4





