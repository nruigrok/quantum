'Wij duiken in het verleden en de toekomst'
De Telegraaf 
19 december 2017 dinsdag Gehele Oplage
Copyright 2017 De Telegraaf All Rights Reserved

Section: CULTUUR; Blz. 10
Length: 804 words
Body

Heropend Museum Boerhaave maakt wetenschap aantrekkelijk voor jong en oud
Vriend en vijand zijn het erover eens dat Museum Boerhaave over een  prachtcollectie beschikt. Maar hoe krijg je al die bijzondere instrumenten van  wereldberoemde wetenschappers als Christiaan Huygens, Antoni van Leeuwenhoek en  Albert Einstein aantrekkelijk over het voetlicht voor een breed publiek? Het  Leidse museum, dat dit weekend feestelijk is heropend, koos voor een  thematische opstelling met veel interactieve spellen en filmpjes, waarbij het  persoonlijke verhaal voorop staat.
'Alle topstukken staan weer op zaal", zegt Dirk van Delft - die naast  museumdirecteur ook verbonden is aan de Leidse universiteit als bijzonder  hoogleraar in materieel erfgoed van de natuurwetenschappen. "Maar waar voorheen  het museum met zijn chronologische opstelling vooral leuk was voor mensen die  al flink wat kennis van wis- en natuurkunde of medische wetenschap hebben, is  onze wereldberoemde collectie door de nieuwe inrichting beter ontsloten voor  iedereen, alfa en bèta. Wij bieden jong en oud een leuke middag, waar je ook  nog wat van opsteekt."
Dat begint al in het anatomisch theater, dat vroeger slechts een statische  replica was van het klassieke Theatrum Anatomicum, in 1596 gebouwd voor de  Universiteit Leiden. In de zestiende en zeventiende eeuw werden daar voor een  geleerd publiek ontledingen van menselijke en dierlijke kadavers gehouden. Die  spannende sfeer van weleer wordt nu via projecties weer opgeroepen. "Wetenschap  heeft onze hele wereld veranderd", zegt Van Delft. "In een notendop presenteren  we hier een voorproefje van wat je straks in het museum ziet."
'Wij duiken in het verleden en de toekomst'
"Nederland was in de Gouden Eeuw niet alleen economisch gezien een  wereldspeler, maar ook in de kunst en de wetenschap", vervolgt Van Delft,  terwijl hij op de imposante Leidse Sphaera wijst, het oudste planetarium ter  wereld waarbij geheel volgens de destijds nieuwe inzichten van Copernicus de  aarde met de andere planeten rond een stilstaande zon in het midden draaien.
Het planetarium is versierd met alle tekens uit de dierenriem. "Een kunstwerk  op zich."
Even verderop prijken de lenzen die Antoni van Leeuwenhoek, een lakenhandelaar  uit Delft die als amateurwetenschapper als eerste rode bloedlichaampjes en  spermacellen ontdekte. In die periode leerde men steeds meer over het menselijk  lichaam. Ook over de spieren, de bloedvaten en de botten. Wie zijn arm ontbloot  en op een speciaal computerscherm legt, kan via een fascinerende projectie zien  hoe dit lichaamsdeel er van binnen uitziet.
Bij het thema Ziekte & Gezondheid is de sfeer totaal anders: helder wit en  licht, alsof je een klassieke ziekenzaal binnenstapt. Bedden vormen vitrines  waarop bijzondere medische instrumenten staan uitgestald. Van het oudste  narcosemasker tot een negentiende eeuwse oefenpop voor verloskundigen, met  echte kinderbotjes. Ook de eerste kunstnier, in 1943 uitgevonden door Willem  Kolff, is er te zien.
"En kijk deze machine eens, het lijkt wel een duikboot", zegt Van Delft  lachend. "Het is een ijzeren long. Poliopatiënten die aan kinderverlamming  leden werden hierin gelegd. Soms weken, soms zelfs maandenlang. Je moet het  ding voorstellen als een grote drukkamer, waarbij een blaasbalg de  ademhalingsspieren, die het door de ziekte niet meer goed deden, kunstmatig in  beweging hielden."
"Vroeger hadden we dat ding ook op zaal staan, maar dan zonder veel uitleg.  Veel mensen liepen er aan voorbij. Ze hadden geen idee wat die ijzeren long  deed. Nu brengen we het apparaat weer echt tot leven. Niet alleen projecteren  we een filmpje op de buitenkant, waarop je ziet hoe zusters een jonge vrouw in  de ijzeren long plaatsen, we laten ook een audiofragment horen. Hierin komt een  tachtigjarige dame aan het woord die als kind in zo'n apparaat heeft gelegen."
Een nogal traumatische ervaring. Niet in de laatste plaats omdat ook haar  lievelingspop werd afgepakt en verbrand. "Dat moest want het poliovirus zou ook  in die pop kunnen zitten. Maar ja, leg dat een kind van een jaar of vier, vijf  maar eens uit. Juist zo'n persoonlijk, aangrijpend verhaal geeft zo'n machine  context", vindt Van Delft.
Natuurlijk duikt Boerhaave niet alleen in het verleden, het museum heeft ook  oog voor de toekomst. Met hulp van externe partijen worden de innovaties van  vandaag en morgen getoond. Zo kan het publiek dankzij het onderzoeksinstituut  QuTech van de TU Delft een 'qubit' zien, een minuscuul diamantje dat de  bouwsteen van een kwantumcomputer vormt. Het Eindhovense hightechbedrijf ASML  heeft een Extreme Ultra Violet-spiegel in bruikleen gegeven. Van Delft: "Dit is  een sleutelonderdeel van de 
Page 2 of 3
'Wij duiken in het verleden en de toekomst'
modernste chipmachines en een van de gladste  voorwerpen op aarde. Het lijkt wel een abstract kunstwerk, vind je niet?"
'Alle topstukken staan weer op zaal'
Classification

Language: DUTCH; NEDERLANDS
Publication-Type: Krant
Journal Code: telegraaf,Telegraph
Industry: Destinations + Attractions (94%); Museums + Galleries (90%)
Load-Date: December 18, 2017

End of Document
Page 3 of 3
