De Russen willen gaan teleporteren
NRC.NEXT
23 juni 2016 donderdag
Copyright 2016 NRC Media B.V. All Rights Reserved

Section: Buitenland; Blz. 1
Length: 800 words
Byline: Door onze correspondentSteven Derix
Body

Technologie 
Rusland is al koploper op het gebied van wapens en ruimtevaart, nu wil het land daar teleportatie aan toevoegen.  
Moskou. Het was serieus nieuws, op de voorpagina van een respectabel dagblad. Rusland, zo meldde de zakenkrant  Kommersant  woensdag, investeert vele miljarden roebels in de ontwikkeling van teleportatie. 
Eigenlijk  lijkt dat verdacht veel op sciencefiction,  en Russen maakten er dan ook de hele dag grappen over op Facebook en Twitter. Daardoor zou je haast vergeten dat het onderzoek  naar teleportatie deel uitmaakt van een bloedserieus project, dat Rusland moet omvormen tot een technologische wereldspeler en Moskou minder afhankelijk moet maken van het Westen.  
Woensdag, zo meldde Kommersant, vergaderde een speciale werkgroep onder leiding van vicepremier Arkadi Dvorkovitsj. Alleen al in de komende twee jaar wordt in het kader van het zogeheten Nationale Technologische Initiatief 10,8 miljard roebel (ongeveer 148 miljoen euro) uitgegeven.  
Megasnelle quantumcomputer 
De ambities zijn groot, zo blijkt uit de plannen die Kommersant heeft ingezien. De roadmap voor 2035 voorziet in een aantal spectaculaire projecten, zoals Safenet, een ,,volledig veilig" internet op basis van quantuminformatica.  
De Russen willen gaan teleporteren
Dit - nog grotendeels theoretische - kennisveld gaat uit van de principes van de quantummechanica, waarin deeltjes zich in meerdere toestanden tegelijk kunnen bevinden. Een quantumbit kan '1' en '0' tegelijk zijn - een fenomeen dat in theorie megasnelle quantumcomputers mogelijk maakt.   
Volgens de quantumtheorie kunnen twee deeltjes, ook als ze op grote afstand van elkaar zijn, zich  in een 'verstrengelde' toestand bevinden: als het éne deeltje naar links 'draait', 'draait' het andere deeltje altijd naar rechts.  
En het eigenaardige is - quantummechanica gaat in tegen onze menselijke  logica - dat deze toestand pas ontstaat als je de 'spin' van een deeltje meet. Wie een 'linkse' spin meet van een deeltje, weet dat het andere, verstrengelde deeltje, hoe ver weg ook, rechtsom draait. 
Bent u er nog?  
Westerse pornosites onbereikbaar 
De meeste wetenschappers snappen ook niet precies hoe het werkt. Maar feit is dat 'quantumverstrengeling' in principe een  hypersnel internet mogelijk maakt, dat bovendien niet kan worden gehackt, want als je niet weet hoe de informatieoverdracht plaatsvindt, kun je er natuurlijk ook niet op inbreken. Het principe van verstrengelde deeltjes maakt trouwens ook in theorie teleportatie mogelijk. In de Verenigde Staten is er al onderzoek naar gedaan. 
Een serieuze zaak dus, dat Nationaal Technologisch Initiatief. En in principe valt het alleen maar toe te juichen dat Moskou geld steekt in fundamenteel wetenschappelijk onderzoek: Rusland is nu alleen koploper op het gebied van wapens en ruimtevaart.  
Maar er is ook een politieke agenda. Het Kremlin maakt zich al langer zorgen over de kwetsbaarheid van Rusland in de globale netwerksamenleving die de wereld is geworden. Het Kremlin is daarom al enige tijd bezig met maatregelen die het Russische internet moeten afschermen van het world wide web. Het enige zichtbare resultaat daarvan tot nu toe is dat veel westerse pornosites onbereikbaar zijn geworden vanaf het Runet.  
Het Kremlin wil ook autonomer worden in het internationale betalingsverkeer. En sinds enige tijd is er een alternatief voor de creditcards zoals Visa en Mastercard waarmee Russen in de winkel afrekenen. Maar ook voor een  'grootmacht' als Rusland is het niet eenvoudig om helemaal alleen een betaalsysteem op te zetten.  'Mir' is nog uiterst kwetsbaar voor hackers, zo maakte de Russische Centrale Bank deze maand bekend. 
TwitterhumorKrimbewoners geteleporteerd 
Het nieuws dat Rusland inzet op onderzoek naar teleportatie leidde woensdag tot een golf van cynische grappen op Twitter. In de Russiche tweets werden inwoners van de 
Page 2 of 3
De Russen willen gaan teleporteren
geannexeerde Krim geteleporteerd naar het Russische vasteland - handig, zolang er nog geen brug is en de enige verbinding over land naar het schiereiland via Oekraïne loopt.  
Ook waren er  grappen over de notoir slechte Russiche infrastructuur. ,,Teleportatie: dat is wat je nodig hebt om te reizen van Moskou naar Vladivostok", schreef  iemand.  
Maar daar bleef het niet bij. Ook werden grote hoeveelheden roebels en westerse valuta weggeteleporteerd naar offshores op de Bahama's of in Panama - een directe verwijzing naar het recente schandaal rond de Panama Papers.   
Zelfs Poetin kwam onder vuur. Uit de Panama Papers blijkt dat er ruim 2 miljard dollar omging in de offshores van  zijn huisvriend, cellist Sergej Roldoegin. De beer op de foto hiernaast is het symbool van Kremlinpartij Verenigd Rusland. Voor de duidelijkheid: normaal gesproken draagt die geen zak met geld in zijn bek. ,,Wat nodig is, is een teleportatie van de macht", tweette iemand woensdag. 
Classification

Language: DUTCH; NEDERLANDS
Publication-Type: Krant
Journal Code: nrc.next
Subject: International Relations (88%); Information Management + Technology (87%); 
Nuclear Science (86%); Weapons + Arms (82%); Censorship (81%); Government 
Departments + Authorities (81%); Energy + Environment (78%); Defense Departments 
(75%); Embargoes + Sanctions (75%); International Law (68%); Justice Departments 
(68%); Weapons Of Mass Destruction (65%); Hazardous Waste (64%)
Industry: Nuclear Power Plants (93%); Internet + Www (73%); Telecommunications 
(73%); Marketing + Advertising (69%); Computing + Information Technology (65%); Energy + Utility Trade (62%)
Load-Date: June 22, 2016

End of Document
Page 3 of 3
