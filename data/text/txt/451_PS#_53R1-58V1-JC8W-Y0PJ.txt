Misschien is er in Genève wel een hele deeltjeswereld zoek
de Volkskrant
3 september 2011 zaterdag
Copyright 2011 PCM Uitgevers B.V. All Rights Reserved

Section: Wetenschap; Blz. 6
Length: 1055 words
Byline: Door Martijn van Calmthout
Body

Wie aan Cern denkt, denkt aan de jacht op het higgsdeeltje. Maar in de schaduw daarvan speelt zich een veel groter drama af. Er lijkt een heel schaduwuniversum kwijt. Door Martijn van Calmthout
Experimenteel fysicus prof. Marcel Merk van het deeltjeslab Nikhef in Amsterdam zit er ontspannen bij. Hij is de Nederlandse groepsleider voor het zogeheten LHCb-project, een van de vier detectoren bij de immense LHC-versneller op Cern in Genève. Vorige week werden op een grote internationale conferentie in Mumbai, India, de eerste resultaten daarvan bekend gemaakt.
Prachtresultaten, benadrukt Merk, die de LHCb deels ontwierp. 'De precisie van de metingen blijkt een factor twee beter dan we hadden gehoopt. Dat kan nog steeds beter, maar hiermee kunnen we de komende jaren vooruit.'
Het enige minpuntje, zegt hij ook, is dat met die nu al ongeëvenaarde precisie nog geen enkele afwijking zichtbaar wordt van de voorspellingen van het zogeheten Standaardmodel, de meestgebruikte deeltjestheorie. Terwijl het daar bij LHCb toch allemaal om draait.
Grootste gemis, hebben sommige theoretici de afgelopen week meer of minder dramatisch in vooral de Britse media vastgesteld, is een eerste aanwijzing voor iets dat supersymmetrie heet. Susy noemen fysici dat ruim dertig jaar oude theoretische idee liefkozend. En dus melden diezelfde taalgevoelige media het nieuws onder gevatte koppen als 'Desperately seeking Susy'.
Die speurtocht naar susy gebeurt in Cern op twee manieren. In de LHC-versneller botsen protonen met enorme energie op elkaar. In de brokstukken van de deeltjes wordt rechtstreeks gezocht naar nieuwe onbekende deeltjes, met name in de grote Atlas- en CMS-detectoren.
En daarnaast is er Merks LHCb, een detector, die helemaal is ingericht op het bestuderen van zogeheten b-mesonen, die massaal ontstaan bij de keiharde protonprotonbotsingen in de LHC.
Het zoeken naar supersymmetrie gaat daarbij over de band. B-mesonen zijn instabiel en vallen op allerlei manieren uit elkaar in weer andere deeltjes en straling. Het Standaardmodel voorspelt met grote precisie hoe al die vervalmogelijkheden verlopen. 
En dus is dat een ideaal jachtgebied voor wie zoekt naar afwijkingen van dat Standaardmodel. Merk: 'Theorieën voorbij het standaardmodel voorspellen soms heel specifieke afwijkingen, die dus een test kunnen vormen. Je hoopt op supersymmetrische deeltjes die hard genoeg rondrennen door het netwerk van vervalskanalen om zichzelf te verraden.'
LHCb heeft daarbij het grote voordeel dat hij in principe zelfs de invloed kan voelen van supersymmetrische deeltjes die eigenlijk te zwaar zijn om in de LHC te maken. Atlas en 
CMS zien dan zeker niets. Maar omdat verval van b-mesonen een quantumverschijnsel is, zijn de grenzen minder scherp.
'In theorie kunnen we verder kijken dan de grote detectoren', zegt Merk. 'Hun limiet is vooral de energie, die van ons is de precisie, omdat we naar subtielere effecten zoeken.'
Waarvan daarover geen misverstand in het eerste jaar meten niets is gebleken. Merk: 'Om precies te zijn hebben we een eerste hap genomen uit het hele universum van mogelijke aanwijzingen voor susy. Daar is met redelijke zekerheid niets. Maar het universum is veel groter. En bovendien moet de precisie nog beter.'
Geen wanhoop
De Amsterdamse theoreticus prof. Eric Laenen was op de conferentie in Mumbai. Maar van wanhoop was daar werkelijk geen sprake, zegt hij, inmiddels terug in Nederland. 'Niemand had de neiging van de brug te springen, hoor. Het is nog vroeg, er moeten nog heel veel data komen. En bovendien is supersymmetrie überhaupt een heel lastig concept om echt te falsifiëren.'
Dat laatste zegt ook de Utrechtse theoretische natuurkundige prof. Bernard de Wit, vanuit een Parijse hotelkamer waar hij voor andere conferentie bivakkeert. 'In feite is supersymmetrie een mooi idee, dat talloze gedaanten kent en waarvan we geen idee hebben of het ook echt in de natuur is gerealialiseerd, en waar dan. Het kan ook best zijn dat het bestaat, maar buiten het bereik van de LHC-versneller ligt.'
Supersymmetrie berust op een simpel idee dat in de jaren zeventig van de vorige eeuw opgang maakte, en er op neerkomt dat alle bekende elementaire deeltjes een (veel) zwaardere partner hebben, als een soort onvermijdelijke schaduw. Dat klinkt als een immense kluwen extra verbanden achter de schermen. Maar theoretici zijn dol op het soort symmetrie die zo'n schema in hun vergelijkingen aanbrengt.
Voor theoretici is supersymmetrie hoe dan ook een godsgeschenk geweest, zegt De Wit. 'Met de concepten uit de theorie kun je opeens echt dingen uitrekenen, die daarvoor onmogelijk hadden geleken. In die zin maakt het misschien niet eens zoveel uit of de natuur werkelijk supersymmetrisch is, of niet. Het is een geweldig instrument gebleken.'
Behalve dan, dat supersymmetrie ook een aantal raadsels van de natuurkunde zou kunnen oplossen. Belangrijkste is misschien wel dat de theorie een verband kan leggen tussen de drie echte deeltjeskrachten en de zwaartekracht, die nu domweg ontbreekt in het Standaardmodel. De Wit: 'Bij supersymmetrie is er een direct en natuurlijk verband tussen deeltjeskrachten en gravitatie.'
Maar er is meer, zegt De Wits collega Eric Laenen. Zo zou een stabiel supersymmetrisch deeltje zomaar een prachtige verklaring zijn voor de donkere materie in het heelal. Astronomen zien overal in het universum de zwaartekracht van materie, die zelf onzichtbaar lijkt. Wat die donkere materie is, weet niemand. Maar de laatste jaren groeit de overtuiging dat het een stabiel en niet al te zwaar supersymmetrisch deeltje zou kunnen zijn, dat behalve de zwaartekracht alle andere natuurkrachten negeert.
Experimentator Marcel Merk zou zo'n ding maar wat graag ontdekken. Maar dat het al na een jaar meten nog niet is opgedoken, moet anderzijds ook niemand verbazen, vindt hij. 'Mensen zijn ook te ongeduldig. Ik ben pragmatisch, de metingen moeten spreken. Geef ons vijf jaar en we weten een hoop meer.'
Theoreticus Eric Laenen blijft hoe dan ook nuchter. 'Ik ben eigenlijk een totale agnost in dit soort zaken. Laten we eerst gewoon speuren naar afwijkingen in het Standaardmodel, waarvan we allemaal weten dat het onmogelijk het hele verhaal kan zijn. En dan bedenken we daarna wel welke theorie ons meer inzicht geeft.'
Het publiek is te ongeduldig, laat de metingen maar aangeven hoe het echt zit
Graphic

 
Grafische weergave van een botsing tussen twee protonen middenin de LHCb-detector in Genève. Uit het verval van de brokstukken hopen fysici af te leiden of achter de schermen onbekende deeltjes een rol spelen. Illustratie CERN 
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Physics (94%)
Load-Date: September 5, 2011

End of Document
Misschien is er in Genève wel een hele deeltjeswereld zoek

Misschien is er in Genève wel een hele deeltjeswereld zoek

Page 2 of 4

Page 2 of 4





