Nu ook in Delft: Beam me up! 
Trouw
2 juni 2014 maandag
Copyright 2014 De Persgroep Nederland BV All Rights Reserved

Section: Binnenland; Blz. 8
Length: 540 words
Byline: Joep Engels redactie wetenschap
Body

Onderzoekers verplaatsen eigenschappen van elektronen  Joep Engels redactie wetenschap 
Beam me up, Scotty. Het bestond alleen in 'Star Trek', maar nu kunnen ze het in Delft ook. Fysici van de TU zijn erin geslaagd iets een paar meter te verplaatsen zonder dat dit de tussenliggende afstand hoefde af te leggen. Het waren in Delft geen mensen die ineens elders opdoken - de wetten uit de natuurkunde verbieden deze sciencefiction; de fysici teleporteerden slechts eigenschappen van elektronen. 
Toch is het een mijlpaal waarover de groep van professor Ronald Hanson deze week in wetenschapsblad Science berichtte. "Teleportatie is al eerder vertoond", zegt hij. "Maar die experimenten lukten niet altijd, en het was ook niet duidelijk of het echt volgens de regels ging. Onze machine werkt echter zeker en altijd." 
De resultaten brengen de quantumcomputer een stapje dichterbij. Deze supersnelle computer van de toekomst mag tijdens het rekenen niet worden gestoord. Teleportatie zou dit probleem kunnen omzeilen. 
Het centrale begrip bij teleportatie is verstrengeling, een curieus fenomeen uit de atomaire wereld waar de wetten van de quantumtheorie gelden. Als twee atomaire deeltjes, zoals elektronen, verstrengeld zijn, hebben ze gezamenlijke eigenschappen. Zo'n eigenschap is voor elk deeltje afzonderlijk onbekend, maar de gezamenlijke waarde 
Nu ook in Delft: Beam me up! 
ligt vast. En: wie de waarde van het ene deeltje meet, weet ook meteen de waarde van het andere. 
De Delftenaren gebruikten voor hun experiment ook elektronen, die ze hadden opgesloten in een diamantkristal. Die verstrengelden ze met elkaar door ze lichtsignalen te laten uitwisselen. "We laten ze even met elkaar praten", noemt Hanson het. Vervolgens brachten ze een van de twee elektronen 'in gesprek' met een derde deeltje, een atoomkern. Omdat de twee opgesloten elektronen verstrengeld waren, had het andere elektron ook meteen weet van dit gesprek. Zo werd de informatie van die atoomkern meteen overgezet. 
De kunst is om dat derde deeltje in gesprek te laten komen met een van dat paar, zegt Hanson. "Het gekke van de quantumtheorie is dat je dat kunt vragen. Door te meten vraag je eigenlijk: Zijn jullie in gesprek? En daar moeten ze, hoe gek dat ook klinkt, een antwoord op geven." 
In feite deed men dat ook in eerdere teleportatieproeven, maar toen ging het met lichtdeeltjes. Het probleem was dat de onderzoekers niet altijd wisten welke antwoord de deeltjes hadden gekozen. "En dan weet je ook niet of de teleportatie lukt." 
Bovendien speelden onderzoekers met die lichtdeeltjes een beetje vals, zegt hij. "Zij moesten een van de verstrengelde deeltjes naar het derde brengen voor een gesprek. En dat lukt niet altijd. Zij konden dus niet controleren of hun machine gereed was voor de teleportatie. En dan telt het niet. Onze machine werkt echter altijd." 
Deze zomer volgt nog de ultieme proef. Want wie zegt dat de twee elektronen echt verstrengeld zijn? Misschien geeft de een wel, als hij gemeten wordt, snel zijn eigenschappen door aan de ander. "Bij de volgende proef staan de twee diamanten met elektronen meer dan een kilometer uiteen. Die afstand kan zelfs het licht niet overbruggen in de tijd dat wij de meting doen." 
Hiermee komt de quantumcomputer een stapje dichterbij  
Graphic

 
                     Captain Kirk en zijn mannen maken zich klaar om opgestraald te worden.                  
Classification

Language: DUTCH; NEDERLANDS
Publication-Type: Krant
Page 2 of 3
Nu ook in Delft: Beam me up! 
Journal Code: Trouw
Subject: Superconductors (88%); Physics (83%); Standards + Measurements (69%); 
Educational Institution Employees (68%)
Industry: Computing + Information Technology (94%); Manufacturing (61%)
Load-Date: June 1, 2014

End of Document
Page 3 of 3
