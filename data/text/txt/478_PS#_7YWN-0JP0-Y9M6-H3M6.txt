Het proton is misschien 4 procent kleiner dan in alle modellen staat
NRC Handelsblad
8 juli 2010 donderdag
Copyright 2010 NRC Media B.V. All Rights Reserved

Section: WETENSCHAP; Blz. 8
Length: 322 words
Body

Met grootse apparaten en machtige versnellers jagen natuurkundigen op exotische deeltjes, en dan doet ineens een heel gewoon deeltje 'vreemd'. Het gaat om het proton, 91 jaar geleden ontdekt en talloze malen onderzocht. En nu, in een laatste meting, is het 4 procent gekrompen.
Er zijn twee verklaringen. Er is een probleem met de meting. ”f er is een probleem met de theorie waarmee daarna de  uitgestrektheid van het proton wordt berekend. Ook die theorie, de quantumelektrodynamica (QED)  bestaat alweer een halve eeuw.
En ja, voor wie heel erg van speculeren houdt is er nog een derde optie: dat de fysici, zonder machtige apparaten, gestuit zijn op een nieuw fenomeen in de wereld van de kleinste deeltjes.
Het proton is het elektrisch geladen bouwsteentje van atoomkernen. In het simpelste geval, het waterstofatoom, draait een enkel elektron om een enkel proton.
De wisselwerkingen tussen dat proton en elektron worden superprecies beschreven door QED. Die theorie is ontzettend complex, met storingsberekeningen waarin een lange reeks termen het eindresultaat zo precies mogelijk benadert.
Dat lukt zo goed dat de befaamde fysicus Richard Feynman, een van de grondleggers van QED,  deze theorie een ,,juweel van de natuurkunde" noemde. Maar de kunstgrepen die daarbij nodig zijn - met name de 'renormalisatie' -  stemden hem niet helem··l gerust. ,,Hocuspocus", zei hij erover. Toch geldt QED, mede dankzij de ultraprecieze voorspellingen,  als een hoeksteen van het Standaard Model dat de bouwstenen van de materie beschrijft.
Het proton is misschien 4 procent kleiner dan in alle modellen staat
En nu dus dit vreemde resultaat. Fysici van het Paul Scherrer Instituut vonden het door een elektron in een waterstofatoom te vervangen door zijn veel zwaardere broer: een muon, schrijven ze vandaag in Nature. Doordat dat deeltje veel zwaarder is, scheert het veel dichter langs het proton van de atoomkern. Daardoor kon het proton preciezer dan tot dusver worden gemeten. Resultaat: 4 procent krimp dus.
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Physics (94%)
Load-Date: July 8, 2010

End of Document
Page 2 of 2
