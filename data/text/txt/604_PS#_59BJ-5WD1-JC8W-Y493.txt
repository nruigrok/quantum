Wiskunstenaar
de Volkskrant
13 september 2013 vrijdag
Copyright 2013 De Persgroep Nederland BV All Rights Reserved

Section: V Opening; Blz. 7
Length: 1168 words
Byline: DOOR PERSIS BEKKERING
Body

Audiovisueel: Profiel Ryoji Ikeda
Het extreme werk van de audiovisuele kunstenaar Ryoji Ikeda moet je niet proberen te snappen. Je moet het ondergaan. Uitleg doodt de magie, volgens de Japanner. Vanavond te zien en horen in het Muziekgebouw aan 't IJ.
1 Kijken of luisteren?
Je kunt niet zeggen dat je gaat 'kijken' of 'luisteren' naar audiovisueel kunstenaar Ryoji Ikeda (1966) - het beste woord is voorlopig 'ervaren'. De in Parijs wonende Japanner Ikeda onderscheidt horen en zien niet als twee verschillende zintuiglijke ervaringen. Beeld en geluid werken samen in op je beleving en beïnvloeden elkaar, dus zijn ze één. Net zoals geluid en ruimte niet te scheiden zijn. Bijna alles wat Ikeda maakt, is daarom een combinatie van (elektronische) compositie, videokunst en installatie. 
Een voorstelling van ultraminimalist Ikeda, zoals vanavond in het Muziekgebouw in Amsterdam, is altijd een ontregelende ervaring. Soms worden er oordopjes uitgedeeld bij de ingang. De waarschuwing voor epileptisch gevoelige mensen schept meteen een dreigende sfeer. Ikeda zoekt de grens op van wat oren, ogen en brein aankunnen. Bijna onhoorbaar hoge of lage frequenties die je pas opvallen als ze er niet meer zijn, oorverdovende glitchorkanen (een glitch is het geluid van een sonische storing; metalig, krakend geluid) en extreem zacht geluid, muziek zonder puls en onnavolgbaar snelle beats. 
Zijn videokunst flikkert en glijdt, beïnvloed door de muziek: de eerste zeven miljoen cijfers van een priemgetal (in zijn werk Datatron) schieten razend over het scherm, lijnen en abstracte figuren dansen zonder herkenbaar patroon voorbij, op liefst 23 schermen (in Superposition) die je onmogelijk tegelijk kunt volgen. Als toeschouwer raak je zo overdonderd dat je je doof en blind voelt.
2 Parlez-vous mathématiques?
Ook in hersencapaciteit gaat Ikeda's kunst verder dan de meeste aardbewoners. 'An amazing autodidact', omschrijft Harvard-wiskundige Benedict Gross zijn goede vriend. Ikeda is gefascineerd door wiskunde, volgens hem de zuiverste vorm van wetenschap. Hij beschouwt muziek als mathematische constructie en toont zich daarmee een aanhanger van Plato. Met getallen visualiseert hij in zijn video's geluid volgens vaste numerieke systemen. Daarover praat hij al jaren met wiskundigen, die hem graag ontvangen. 'Hij begrijpt echt waar wij mee bezig zijn', zei Gross in een interview. Gevraagd naar zijn inspiratiebronnen noemt Ikeda dan ook alleen mathematici: Leibnitz, Cantor, Godel en Grothendieck. 
In zijn werk test pattern (als installatie deze week nog op de Ruhrtriënnale te zien en 28 september als performance in Den Haag op het TodaysArt Festival) vertaalt hij informatie - beeld, film, geluid - in nullen en enen; het resultaat ziet eruit als een levensgrote streepjescode. 
Superposition, vanavond in het Muziekgebouw, ontleent zijn titel aan een begrip uit de kwantummechanica. Als uw verslaggeefster Wikipedia goed begrijpt, betekent het principe van de superpositie dat een fysiek element, zoals een elektron, tegelijkertijd in al zijn theoretisch mogelijke toestanden bestaat, maar als het gemeten of geobserveerd wordt laat het slechts één van die mogelijke configuraties zien. Dit betekent dus dat je op subatomair niveau nooit volledig betrouwbare informatie hebt. 
Die onzekerheid verbeeldt Ikeda in Superposition. Door 23 schermen tegelijk in te zetten is de perceptie van de toeschouwer nooit volledig gebaseerd op de werkelijkheid. Voor het eerst werkt hij ook met twee performers, die met hun bewegingen de beelden en muziek beïnvloeden. Dat vergroot de instabiliteit van de dataverwerking van het publiek nog meer.
3 Probeer het maar niet te snappen.
Dat je dan niet meer toekomt aan het doorgronden en interpreteren van de concepten achter Ikeda's performance is precies zijn bedoeling. Hij maakt van ons allen onbeholpen dilettanten. Uitleg van zijn werk doodt de magie en de unieke, individuele belevenis, zegt hij steeds. 
Om die reden blijft hij zelf een nogal schimmig figuur. Hij werkt bijna nooit mee aan interviews en wil zeker nooit op de foto. Hij bestaat alleen in zijn kunst. 
Dat het onbegrijpelijk is, is juist het fijne aan een liveperformance van Ikeda. Je bevindt je in een zee van data en nummers, piepjes en kraakjes, en daar geef je je als een Neo uit The Matrix aan over. Je lichaam reageert erop, je hoofd verdooft. Alsof de piepjes het onderbewustzijn aanspreken. 
Het is als met het begrip oneindigheid, een van Ikeda's lievelingsonderwerpen in de wiskunde. Zuivere oneindigheid bestaat niet op aarde maar alleen buiten onze wereld, als een Platoons Idee, volgens de kunstenaar. Onze menselijke geest is begrensd, dus kunnen wij dat nooit bevatten. Theoretiseren over oneindigheid is daarom een manier om transcendentie te bereiken, zegt Ikeda. Wiskunde als metafysica. 
Die opvatting verraadt hem toch als klassiek kunstenaar, hoe avant-gardistisch zijn werk ook is. Hierin klinkt een 19de-eeuwse inborst door, die van de kunstenaar op zoek naar het sublieme. Ikeda's kunst gaat de zintuigen en het verstand te boven en die sublieme ervaring geeft je een glimp van het bovennatuurlijke - wat dat dan ook moge zijn. Kunst is de sjamaan tussen aarde en het hogere. Maar Ikeda poogt ook om het beangstigend ongrijpbare - en dat is voor de 21ste-eeuwer de technologie - te temmen, te vatten in kunst, hét medium dat ons als mens definieert. 
Maar dit is alweer te veel uitleg, zou Ikeda zeggen. 
Ryoji Ikeda, Superstition. Vanavond in het Muziekgebouw aan 't IJ, Amsterdam. 20.30 uur.
MYSTERIEUS
Alles wat we van Ryoji Ikeda weten is dat hij geboren werd op het platteland van Gifu, Japan, op zijn 13de de gitaar uitprobeerde in een bandje en op zijn 18de dj werd. Hij studeerde in Tokio (wat, dat herinnert hij zich zogenaamd niet meer) maar was geen briljante student ('Ik kreeg mijn diploma omdat ik de professor een fles dure sake gaf', zei hij eens in een interview). Vanaf midden jaren negentig vergaarde hij bekendheid als kunstenaar. Sindsdien is hij door alle belangrijke podia en musea uitgenodigd.
KIJK-EN-LUISTERTIPS
Test Pattern (2008) 
Ikeda ten voeten uit: zwart-wit, psychedelisch en piepend. Informatiedragers (tekst, video, foto) zijn vertaald in binaire en barcodes. Op Spotify staat een audio-album, de tracks zijn uiteraard binair genummerd. 
Op. (2002, Touch label) 
Zijn meest toegankelijke plaat, waarin Ikeda zich van zijn ambient-muzikale kant laat zien, is een vreemde eend in zijn oeuvre. Echte violen, altviolen en cello's spelen lange noten, zonder maatvoering, met hier en daar zelfs wat vibrato. Gegarandeerd elektronica-vrij. 
Datamatics (2006) 
Een veelomvattende multimediale poging (in de vorm van cd's, diverse installaties, concerten en een boek) data te materialiseren, pure wiskunde om te zetten in beeld, geluid en ruimte. In beeld zien data er bij Ikeda zwart, wit en grijs uit, met soms een rode lijn, in geluid heeft het geen melodie en harmonie maar klinkt het intrigerend. Dit is veel beter, en veel mooier, dan de datawereld van de Matrix-films.
Graphic

 
Het videokunstwerk Superposition van Ikeda: 23 beeldschermen en twee performers.
Foto Fidelis Fuchs
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Artists + Performers (94%); Visual Arts (63%)
Load-Date: September 12, 2013

End of Document
Wiskunstenaar

Wiskunstenaar

Page 2 of 4

Page 2 of 4





