Geachte redactie 
de Volkskrant
28 oktober 2015 woensdag
Copyright 2015 De Persgroep Nederland BV All Rights Reserved

Section: Opinie en Debat; Blz. 26
Length: 758 words
Body

Kolenstook stijgt sterker 
'De energiebedrijven verstookten 5 procent meer kolen dan in 2013, waardoor het aandeel kolenstook in de stroomproductie steeg van 24 naar 29 procent', staat op de voorpagina van 27 oktober. 
Het lijkt me dat hier procenten en procentpunten door elkaar worden gehaald. Als het aandeel kolenstook in de stroomproductie is gestegen van 24 naar 29 procent, dus met 5 procentpunten, dan is daar - bij gelijkblijvende energiebehoefte en calorische waarde van de gebruikte steenkool - 29/24 zoveel steenkool voor nodig geweest, oftewel ruim 20 procent meer steenkool. Met de weer aantrekkende economie zal de stroomproductie eerder zijn gestegen dan gelijkgebleven, waardoor dat percentage waarschijnlijk nog hoger ligt. 
Aangezien de lage kolenprijs de oorzaak van het toegenomen kolenverbruik schijnt te zijn, stel ik voor om die kolenprijs te verhogen met een CO2-belasting, waarvan de opbrengst ten goede komt aan de stimulering van energiewinning uit duurzame bronnen, zoals het mogelijk gebruik van zeewier als biomassa (de Volkskrant, 26 oktober). Dat is een energiewin-winsituatie. 
Bo de Lange, Hilversum 
Nieuwe trend? 
In de Volkskrant van 27 oktober in Ten eerste lees ik het artikel 'Autolanden: pak diesels niet te hard aan' en: 'De Franse minister Royal zei dat haar land het Commissievoorstel steunt, waarop haar topambtenaren echter driftig 'nee' begonnen te knikken.' Is dit een nieuwe trend, nee knikken en kan ik me ook al voorbereiden op ja schudden? 
Gerrit Selles, Utrecht 
Medeleven 
Graag wil ik mijn medeleven betuigen met de redactie van de Volkskrant. Komt de Lekker top-100 uit en staan er alleen maar restaurants buiten Amsterdam in de top-10. Ver weg in de provincie, waar je de weg niet kent en niemand tegenkomt die je kent. Alle begrip daarom dat ter compensatie de halve pagina werd ingenomen door een foto van een restaurant uit de buurt. 
Bolenius uit Amsterdam was toch maar mooi op plek 89 binnengekomen... 
Jacco Jasperse, Vlissingen 
Solidair met jongeren 
Na maandenlang actie voor de verhoging van het minimumjeugdloon boekt het FNVvakbondsonderdeel Young & United een overwinning. De Bijenkorf schaft het jeugdloon af en gaat alle medewerkers vanaf 18 jaar hetzelfde loon betalen (Ten eerste, 27 oktober). 
Hiertegenover staat wel dat de toeslag die alle werknemers op zondag krijgen met de helft wordt verlaagd. Het principeakkoord tussen de Bijenkorf en de FNV is bereikt volgens een zogenaamd co-creatie traject. Bij het cao-traject waren dus veel werknemers van de Bijenkorf betrokken. Het merendeel ouder dan 23 jaar en had daarom geen eigenbelang bij de afschaffing van het jeugdloon. 
Dat deze groep bereid is om de zondagstoeslagen te verlagen in ruil voor een hoger loon voor jonge collega's vind ik een prachtig voorbeeld van solidariteit! 
Stefanie Sprong, 22 jaar, Utrecht 
Valt best mee 
In Zaandam hebben wij een 'tijdelijke' opvangplek gekregen voor vluchtelingen. Circa 400 meter van mijn huis. Hierover is ons niets gevraagd. Desgevraagd zou ik hier op voorhand tegen zijn geweest. Niet omdat ik vind dat deze mensen niet geholpen moeten worden, maar, net als iedere andere rechtgeaarde Nederlander ben ik natuurlijk tegen alles wat ik zelf niet heb bedacht. 
Nu deze mensen er dus zijn, zo'n 500 denk ik, kan ik melden dat ik er eigenlijk niets van merk. Ik zie er wel eens een paar lopen, maar van enige overlast heb ik niets gemerkt. Ik vind dat inwoners uit andere gemeenten niet zo overdreven moeten reageren op de komst van deze mensen. 
Het valt allemaal wel mee. 
R. Dekker, Zaandam 
Goddelijke eenheid 
'Het Spook van Delft' beeldt de Bell-test uit, die door een team onder leiding van professor Hanson is uitgevoerd om een door Einstein ongewenst geachte consequentie van de kwantummechanica te bewijzen (Sir Edmund, 24 oktober). De test werd uitgevoerd met twee kunstmatige diamanten waarin in het rooster een koolstofatoom door een stikstofatoom was vervangen en waar nabijgelegen koolstofatomen ontbraken. Hun plaatsen werden ingenomen door elektronen. Deze elektronen werden met laserstralen aangeslagen, waardoor ze twee fotonen uitzonden. 
Er is dus slechts sprake van elektronen en fotonen en zeker niet van 'de deeltjes waaruit alles is opgebouwd', zoals Jan Dobbe beweert (O& D, 26 oktober). De onderzoekers doen dan ook geen uitspraak over 'de goddelijke eenheid waar wij deel van uitmaken'. Ik heb in het persbericht van de TU Delft hier niets over gelezen, noch iets van die strekking kunnen vinden op hun website. 
Frank Rijckaert, Doetichem 
Bekijk de oorspronkelijke pagina: pagina 26
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Labor Force (93%); Economic Conditions (86%); Inflation (86%); Central Banks 
(81%); Stock Market Updates (78%); Population + Demographics (75%); Pollution + 
Environmental Impacts (73%); Property + Housing Regulation + Policy (69%); Trends (68%); Wages + Salaries (67%); Interest Rates (65%)
Industry: Residential Property (84%); Budgets (69%); Coal Industry (63%)
Load-Date: October 27, 2015

End of Document
Geachte redactie

Geachte redactie

Page 2 of 4

Page 2 of 4





