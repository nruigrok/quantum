Science / fiction 
de Volkskrant
29 december 2018 zaterdag
Copyright 2018 De Persgroep Nederland BV All Rights Reserved

Section: Sir Edmund; Blz. 44, 45
Length: 1174 words
Byline: GEORGE VAN HAL
Highlight: Filmmakers hebben hun wetenschap steeds beter op orde. De wetenschappelijk interessantste films van het afgelopen jaar, volgens wetenschapsredacteur en filmfan George van Hal.
Body

Filmwetenschap
Brieven van bijdehante basisschoolkinderen, dat was waar regisseur Steven Spielberg zich ten tijde van zijn dinosaurusfilm Jurassic Park (1993) nog het meeste zorgen over maakte. En dus vroeg hij paleontoloog Jack Horner om hulp. Horner liep tijdens de film rond op de set en behoedde de regisseur voor grote dinomissers, al kreeg hij niet altijd zijn zin - bijvoorbeeld toen hij voorstelde om de prehistorische beesten kleurrijker te maken. 
'Spielberg zei simpelweg dat felgekleurde dinosauriërs veel minder eng zijn', zei Horner toen ik hem sprak voor Robots, aliens en popcorn, over de ware wetenschap achter Hollywoodfilms. In de gesprekken die ik voor dat boek voerde tekende zich een opvallende trend af: filmproducties nemen de wetenschap steeds serieuzer. De Amerikaanse National Academy of Sciences richtte zelfs The Science & Entertainment Exchange op, een soort datingbureau voor filmmakers en wetenschappers. 
Hollywoodproducties staan sindsdien steeds vaker bol van de boeiende én nauwkeurige wetenschap en technologie. Dit zijn de meest interessante voorbeelden van 2018.
1.  First Man
Als één gebeurtenis zich leent voor een verfilming, dan is het wel Neil Armstrongs one small step, de eerste stap van de mens op de maan. Het was een overwinning van schroefjes en krakende metalen platen op vacuüm en G-kracht, van vervaarlijk schuddende raketten en capsules op de onherbergzame leegte van de ruimte. Die prestatie verdient een film waarin wetenschap en technologie tot in de puntjes zijn verzorgd. First Man bleek afgelopen jaar die film. 
De filmmakers werkten nauw samen met de Amerikaanse ruimtevaartorganisatie Nasa, een instituut dat snapt wat goede pr is. Zo hebben ze zelfs een 'chef geschiedenis' en een 'contactpersoon multimedia, film en televisie' in dienst. In 2017 voorzag alleen die laatste al 143 documentaires, 25 speelfilms en 41 televisieprogramma's van advies, noteerde tijdschrift Popular Science onlangs. 
De samenwerking maakte First Man beter en nauwkeuriger. De ruimtevaarttechnologie in de film is niet van echt te onderscheiden. Scriptschrijver Josh Singer kon in een simulator de hachelijke vlucht van testpiloot Armstrong in het experimentele vliegtuig X15 oefenen, wat de openingsscène van de film invoelbaar intens maakte. Zelfs schijnbaar onbelangrijke details zijn in orde. Zo zijn de geluiden van de ritsjes in de Gemini- en Apollo-ruimtepakken authentiek. Ze werden opgenomen met echte exemplaren uit het Nasa-archief.
Dit schreef de filmredactie van de Volkskrant:
Iedere keer als er een ruimtevaartuig opstijgt in astronautenfilm First Man, piept en kraakt het dat het een lieve lust is.
2. Ant-Man and the Wasp
Voordat ook maar één minuut van superheldenfilm Ant-Man and the Wasp was geschoten, gaf fysicus Spyridon Michalakis (California Institute of Technology) een spoedcollege quantummechanica aan een kamer vol scriptschrijvers, filmproducers en andere Hollywoodmensen. De reden? In de film zouden personages zó klein worden dat ze op het niveau van elementaire deeltjes terechtkomen, de kleinste bouwstenen van alles om ons heen. Daar worden de natuurwetten van alledag vervangen door de tegendraadse regels van de quantumfysica. Regels die het mogelijk maken dat deeltjes op meerdere plaatsen tegelijk zijn. En dat ze 'verstrengeld' raken, een toestand waarbij ze, zonder dat het tijd kost, invloed op elkaar kunnen uitoefenen. 
Ant-Man and the Wasp slaagt er - op details na - goed in om die bizarre wereld op het witte doek te toveren. Zo suggereerde Michalakis, die via The Science & Entertainment Exchange binnenkwam, om het quantumdomein te hullen in een continu veranderend kleurenpalet. Niet realistisch, maar gevoelsmatig zeker raak.
Dit schreef de filmredactie van de Volkskrant:
In Ant-man and the Wasp - met lullige superheld - wordt het innerlijke kind serieus genomen. Kinderachtige logica is ook een soort logica, dat is het plezier van deze film die niet volwassener wil zijn.
3. Annihilation
'Iets hier veroorzaakt enorme golven in de genenpoel', zegt celbioloog Lena halverwege Annihilation en dat is een understatement. Op pad in het mysterieuze 'Area X', een gebied dat plots op aarde is verschenen, is ze terechtgekomen in een wereld op z'n kop. Planten die groeien in de vorm van mensen, mensen waaraan plots stukjes plant ontspruiten en een vervormde beer met mensenstem - het lijkt wel of alles is blootgesteld aan een horrorversie van de dna-knip-en-plaktechniek Crispr/Cas. 
Waarschijnlijk is er iets aan de hand met de Hoxgenen, speculeert Lena vervolgens. Die groep genen zorgt er bij mens en dier onder meer voor dat de juiste ledematen op de juiste plek groeien. 
Dat genetisch geklutste Hoxgenen je tot plant kunnen bombarderen is behoorlijk onwaarschijnlijk, maar zonder de invloed van wetenschapsadviseur en geneticus Adam Rutherford, vaste kompaan van regisseur Alex Garland, was er überhaupt nooit een plausibel klinkende verklaring gekomen. 
Dat de details niet helemaal kloppen, maakt voor de interne logica van de film bovendien niets uit. Als kijker kun je er simpelweg van uitgaan dat de prismawerking van het droomachtige Annihilation niet alleen de personages en de bevreemdende, soms nachtmerrieachtige landschappen die zij doorkruisen vervormt, maar ook de wetten van de wetenschap zelf.
Dit schreef de filmredactie van de Volkskrant:
Zonde dat Annihilation alleen op Netflix te zien is, en niet op het witte doek. De film biedt cerebrale sciencefiction en groteske monsterhorror ineen.
4. Ready Player One
Het is, als we Ready Player One mogen geloven, in 2045 geen pretje. Grote getto's vol opgestapelde woonwagens en grootschalige vervuiling zorgen voor een grauw, troosteloos bestaan. Gelukkig is er een lichtpuntje: The Oasis, de virtuele wereld waar iedereen met een VR-headset naartoe kan. 
Die toekomst lijkt daadwerkelijk voor de deur te staan. Headsets voor Playstation, PC en smartphone werden in rap tempo beter. Zodra de technologie het niveau van perfecte onderdompeling uit Ready Player One bereikt, ligt grootschalige omarming voor de hand. 
Daarvoor moeten de ingenieurs van nu nog wel wat horden nemen. Het kost bijvoorbeeld nogal wat rekenkracht om de hele wereld in één omgeving te laten samenspelen. Onlinespellen als World of Warcraft hakken hun spelersbestand nu nog op in groepjes die alleen elkaar kunnen 'zien'. Zo voorkomen ze overvoerde systemen. En de VR-pakken uit de film, waarmee je de virtuele omgeving niet alleen kunt zien en horen, maar ook kunt voelen, zijn nog een uitdaging, maar komen eraan. 
Schetst Ready Player One een doemscenario waarin mensen gamende leeghoofden zijn geworden? Nee, dat toch ook weer niet. De film laat zien dat grootschalige virtual reality mensen uiteindelijk dichter bij elkaar kan brengen.
Dit schreef de filmredactie van de Volkskrant:
Ready Player One is een lust voor het oog, maar met een te stichtelijk verhaal. Veel van de lol schuilt in de muren die neergaan; de T-rex uit Jurassic Park hapt naar de auto uit Back to the Future.
Bekijk de oorspronkelijke pagina: pagina 44, pagina 45
Classification

Language: DUTCH; NEDERLANDS
Publication-Type: Krant
Subject: Film (69%); Artists + Performers (62%)
Industry: Entertainment + Arts (94%); Movie Industry (81%)
Load-Date: December 28, 2018

End of Document
Science / fiction

Science / fiction

Page 2 of 4

Page 2 of 4





