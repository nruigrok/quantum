Winnend trio 'bracht chemie naar cyberspace'
de Volkskrant
10 oktober 2013 donderdag
Copyright 2013 De Persgroep Nederland BV All Rights Reserved

Section: Ten Eerste
Length: 395 words
Byline: VAN ONZE VERSLAGGEVER MARTIJN VAN CALMTHOUT
Body

De Nobelprijs voor scheikunde gaat dit jaar naar onderzoek naar handzame computermodellen voor complexe chemische processen. Drie Amerikanen van respectievelijk Oostenrijkse, Britse en Israëlische origine delen de prijs van ruwweg 1 miljoen euro. 
Martin Karplus (1930), Michael Levitt (1947) en Arieh Warshel (1940) hebben sinds de jaren zeventig onderzoek gedaan naar de mogelijkheden om chemische reacties tussen grote ingewikkelde moleculen met computers te berekenen. Voor recht-toe-recht-aan rekenen zijn zulke vraagstukken veel te ingewikkeld. 
Dat is woensdag in Stockholm bekendgemaakt. De prijs wordt op 10 december uitgereikt in de Zweedse hoofdstad, op de sterfdag van Alfred Nobel. 
'Ik zou zeggen dat deze Nobelprijs is toegekend voor de kunst van het haalbare', zegt theoretisch chemicus prof. Evert Jan Baerends van de Vrije Universiteit in Amsterdam, op dit moment docent in Zuid-Korea. Vooral in de biochemie van eiwitten spelen de technieken van het drietal een onontbeerlijke rol, zegt hij. 
Het probleem met computermodellen voor complexe chemische reacties is dat het allemaal draait om de bewegingen en posities van elektronen. Daarvoor moet in principe met quantummechanica worden gerekend, maar dat kan alleen exact voor kleine, overzichtelijke moleculen. Voor grote moleculen worden de berekeningen snel te ingewikkeld en vooral tijdrovend, zelfs met supercomputers. 
Winnend trio 'bracht chemie naar cyberspace'
Het werk van met name Karplus en Warshel is gericht op benaderingen die het rekenen vereenvoudigen. Daarbij is het de kunst om de essentiële delen bij chemische reacties wel met quantumtheorie te behandelen, maar de omgeving niet. Daar volstaat vaak het rekenen met klassieke geladen bolletjes en staafjes, om bijvoorbeeld het vouwgedrag van eiwitten te voorspellen. 
De drie theoretisch chemici van respectievelijk Harvard, Stanford en UCLA speelden volgens het Nobelprijs- comité een internationaal leidende rol bij het ontwikkelen van methoden om beide schalen in computermodellen te vatten. 'Ze hebben de chemie naar cyberspace gebracht', aldus de tekst bij de bekendmaking in Stockholm. 
Volgens Baerends is vooral de naam Karplus, die ook is verbonden aan de universiteit van Straatsburg in Frankrijk, geen verrassing. 'We hebben de laatste dagen wat lopen speculeren en hij is daarbij meermalen genoemd. Van de andere twee kun je beweren dat het ook anderen hadden kunnen zijn.' 
Graphic

 
Martin Karplus
Foto Reuters
Michael Levitt
Foto AP
Arieh Warshel
Foto AP
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Awards + Prizes (95%); Chemistry (95%); Biochemistry (93%)
Page 2 of 3
Winnend trio 'bracht chemie naar cyberspace'
Load-Date: October 9, 2013

End of Document
Page 3 of 3
