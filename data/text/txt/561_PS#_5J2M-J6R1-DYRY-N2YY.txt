Zwaartekrachtgolven openen schatkamer
Trouw
12 februari 2016 vrijdag
Copyright 2016 De Persgroep Nederland BV All Rights Reserved

Section: Nederland; Blz. 10
Length: 628 words
Byline: BAS DEN HOND
Body

Eén wiebeltje verkeerd en Einsteins theorie was in prullenbak beland 
Stel je de sterrenkunde voor als het kijken naar een orkest, zeiden Amsterdamse onderzoekers gisteren. Dan is het ontdekken van gravitatiegolven alsof je eindelijk het geluid mag horen. Pas als je die trillingen erbij krijgt, besef je hoe alles samenhangt en hoe mooi het is. 
Dat nieuwe tijdperk is begonnen met een paukenslag, zo werd bekendgemaakt op persconferenties in Italië en de VS. In twee observatoria werd in september een krachtig signaal opgevangen. De bron ligt aan de zuidelijke hemel, maar heel precies kon de richting waaruit de golven kwamen niet worden bepaald, maar zonder enige twijfel is het uitgezonden is door twee zwarte gaten die versmolten. 
Daarmee werden meerdere ontdekkingen tegelijk gedaan, zeiden bij de ontdekking betrokken onderzoekers gisteren: 
Gravitatiegolven bestaan 
Volgens de algemene relativiteitstheorie die Albert Einstein honderd jaar geleden ontwikkelde, is de ruimte niet alleen maar de plaats waar dingen gebeuren, maar doet hij mee met alles wat erin gebeurt. Voorwerpen vervormen de ruimte, wat we waarnemen als zwaartekracht, en die vervorming kan zich als een golf voortplanten. 
Zwarte gaten bestaan, ook in paren, en we zien ze versmelten 
Zwaartekrachtgolven openen schatkamer
Twee zwarte gaten draaiden op anderhalf miljard lichtjaar van ons vandaan om elkaar heen, steeds dichter bij elkaar. Het gemeten signaal bestrijkt hun versmelten, in een onderdeel van een seconde, en het natrillen van het zwarte gat dat uit die twee ontstond. Nog nooit hebben astronomen een gebeurtenis gezien die in korte tijd zoveel energie het heelal in slingerde. 
Beide objecten wogen net zoveel als dertig zonnen. Dat betekent dat de sterren waaruit ze ontstonden wel honderd zonsmassa's zwaar moeten zijn geweest. Dat is aan de zware kant, zegt onderzoeker Henk Jan Bulten van de Vrije Universiteit Amsterdam. Meer waarnemingen kunnen vertellen hoe talrijk zulke grote sterren eigenlijk zijn. 
De algemene relativiteitstheorie klopt als een bus 
Berekeningen vertellen precies hoe het signaal van een combinatie van twee zwarte gaten eruit moet zien. "Eén wiebeltje in dat signaal te vroeg of te laat en de relativiteitstheorie had de prullenbak in gekund", zei Chris Van Den Broeck van het Amsterdamse onderzoeksinstituut NIkhef. Maar dat hoefde niet. 
Einsteins gelijk volgt op zijn 'ongelijk' 
De waarneming van zwaartekrachtsgolven drukt een vet stempel 'goedgekeurd' op de algemene relativiteitstheorie van Albert Einstein. Maar een half jaar geleden zette een experiment in Delft een even vet stempel 'klopt niet' op het wereldbeeld van de geniale natuurkundige. 
Beide oordelen zijn even geldig. 
In Delft werd aangetoond dat twee elementaire deeltjes, elektronen, over grote afstand contact met elkaar kunnen houden. Je kunt bij het ene elektron een eigenschap veranderen, en dan verandert bij het andere die eigenschap ogenblikkelijk mee, alsof er met oneindige snelheid informatie wordt overgebracht. 
Einstein was degene die deze mogelijkheid ontdekte in de kwantummechanica, de natuurkunde op de kleinste schaal, die hij mee had helpen ontwikkelen. Hij zag dit als probleem, een teken dat die theorie nog niet af was. Maar experimenten, met dat in Delft als sluitstuk, bewezen dat het wel klopte. 
Einsteins verzet was begrijpelijk: dat niets oneindig snel kan reizen is een hoeksteen van zijn andere bijdrage aan de natuurkunde: de relativiteitstheorie. Die gaat over de wereld op grote schaal, de ruimte en de tijd. Hij doet voorspellingen over bewegingen van planeten en sterren. En precies honderd jaar geleden concludeerde Einstein uit zijn vergelijkingen dat er gravitatiegolven moesten bestaan. Die houden zich netjes aan zijn maximumsnelheid, die van het licht. 
Page 2 of 3
Zwaartekrachtgolven openen schatkamer
Bekijk de oorspronkelijke pagina: pagina 10
Graphic

 
De visualisatie van een zwaartegolf.
foto epa
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Physics (94%)
Load-Date: February 11, 2016

End of Document
Page 3 of 3
