De fysicus die speelt  met God en de oerknal
NRC Handelsblad
24 mei 2014 zaterdag
Copyright 2014 NRC Media B.V. All Rights Reserved

Section: In het nieuws
Length: 715 words
Byline: Door Margriet van der Heijden
Body

SAMENVATTING
Stephen Hawking
De beroemde fysicus Stephen Hawking, die door ALS alleen via de computer kan spreken, trad op in Utrecht. Een mirakel.
VOLLEDIGE TEKST:
Amsterdam. Alleen zit Stephen Hawking  (72) vrijdagmiddag op het podium van het Beatrixtheater in Utrecht. Zijn handen liggen in zijn schoot, zijn schouders hangen tegen de rugleuning van zijn rolstoel en zijn karakteristieke robotstem zwijgt.   
Op het grote scherm springen beelden heen en weer. Hawkings voordracht is stilgevallen en er is niets wat hij kan doen. De spierbeweginkjes in zijn wang, waarmee hij zijn computer bedient, schieten tekort. 
Het was vooraf bekend. Al ruim een halve eeuw kampt Hawking met de spierziekte ALS en zijn conditie is zo slecht dat hij al lang geen live voordrachten meer kan geven. Ook deze voordracht schreef hij al veel eerder - letter voor letter sprokkelde hij die bij elkaar met de kleine spierbeweginkjes die door de camera in zijn computer worden geregistreerd. 
Het lijkt een mirakel dat hij gehoor gaf aan het verzoek van de Utrechtse natuurkundestudentenvereniging A-Eskwadraat om  bij 'hun' internationale 
De fysicus die speelt  met God en de oerknal
natuurkundewedstrijd te komen spreken. Waarom is hij gekomen, de zo fragiele fysicuskosmoloog die na het verschijnen van zijn boek A brief History  of Time (1988) een wereldwijde publiekslieveling werd? Juist voor die studenten  die het grootste deel van de zaal vullen,  zo denkt iedereen. Omdat zij wellicht het werk van Hawking en collega's zullen voortzetten. 
In het regiehok klinkt gestommel. Eén spot licht Hawkings onbeweeglijke gezicht uit. Dan floepen weer beelden over het grote scherm: scenes uit de tv-serie Star Trek. ,,Vertel die anekdote over de appel nog eens?", vraagt de tv-Hawking aan een knorrige tv-versie van Sir Isaac Newton. 
De zaal lacht opgelucht. Hawking staat bekend om zijn plagerige ironie en uitdagende uitspraken. Ze dragen bij aan  zijn 'merk'. Maar de bewondering van collega's voor zijn bijdragen aan de natuurkunde is oprecht. Ook de studenten kennen ongetwijfeld zijn beroemdste werk uit 1974. Hawking liet toen zien dat zelfs zwarte gaten - de duisterste putten van de kosmos die alles, ook licht, gekluisterd houden - kunnen verdampen. Onmetelijk langzaam, maar toch.  
Op het podium citeert de computerstem intussen kerkvader Augustinus en sciencefictionauteur  Douglas Adams. Ook paus Johannes Paulus II  wordt genoemd, die het idee van de oerknal kon waarderen omdat het aan de schepping doet denken. Iets wat Hawking uiteraard weerspreekt.  
Zijn lezing is een duel tussen God en die schepping enerzijds, en het verstand en die oerknaltheorie anderzijds - met veel verwijzingen naar eigen werk. Het heeft geen zin je af te vragen wat er vooraf ging aan de oerknal, zegt de metalen robotstem.  ,,Dat is zoals vragen naar wat er ligt ten zuiden  van... de Zuid  pool." 
De stem hapert te veel nu. Een van Hawkings vier assistenten en verplegers stapt het podium op. Met een stokje tikt hij tegen het computerscherm en blijft wachten tot Hawking het betoog weer op tempo heeft opgepakt.  
Is het zo niet bijna een circusact? In zijn biografie, A brief History of my Life (2012),  laat Hawking doorschemeren dat zijn ziekte hem ook veel bracht. Hij beschrijft hoe hij als jonge student in Oxford maar wat rondlummelde. Zijn ziekte dwong hem ertoe zich te richten op de essentie. Zijn huwelijk, en vooral: de natuurkunde en de kosmologie. 
Misschien had hij dus zonder die ziekte niet dat prachtige idee over die zwarte gaten gehad. Misschien had hij het dan nooit geschopt tot hoogleraar op de Lucasian leerstoel in Cambridge, die eerder door Newton werd bekleed. 
Op het podium loopt de lezing ten einde.  In zijn beroemdste boek voorspelde Hawking dat fysici het heelal binnenkort doorgrond zouden hebben. Een triomf voor het verstand zou dat zijn, zo besloot hij, ,,for then we would know the mind of God." 
Page 2 of 3
De fysicus die speelt  met God en de oerknal
Vandaag beperkt hij zich tot een andere observatie. Wij mensen zijn het product van kleine quantumfluctuaties die vlak na de oerknal door de piepjonge kosmos trokken, zegt hij. ,,God dobbelt dus wel."   
En dan is het voorbij. Hawking kan niet wuiven, niet knikken en zelfs geen wenkbrauw optrekken naar de fotografen en het applaudisserende publiek. Alleen zit hij op het podium. 
God dobbelt dus wel 
Stephen Hawking natuurkundige  
Graphic

 
Foto David van Dam
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Educational Institution Employees (94%); Artists + Performers (67%); Computer Science (67%); Geology + Geophysics (65%)
Load-Date: May 23, 2014

End of Document
Page 3 of 3
