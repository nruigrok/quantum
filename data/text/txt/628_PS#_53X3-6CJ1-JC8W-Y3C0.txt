mini-elastiekjes Weekbladen
de Volkskrant
29 september 2011 donderdag
Copyright 2011 PCM Uitgevers B.V. All Rights Reserved

Section: V Media; Blz. 22
Length: 560 words
Byline: Paul Onkenhout
Body

Kinderachtige krantenjongens, een bestsellerauteur die weet wat doorzetten is en jongeren die juist boeken schrijven of het niets is.
Waar andere weekbladen (en kranten) stoppen, gaat De Groene Amsterdammer door. Neem dit: 'String theory. De meest extreme vorm van theoretische fysica die kosmos en kwantum verbindt. Waarin de basis van materie geen puntdeeltjes zijn, zoals in de kwantummechanica, maar strings, oneindig kleine snaren, een soort mini-elastiekjes die trillen als een vioolsnaar, prachtige boventonen als in muziek, van waaruit alle materie is ontstaan.'
De Groene sprak met de 'hogepriester van de snaartheorie', Edward Witten, vandaar. Het levert een schitterend en voor het overgrote deeI van de mensheid totaal onbegrijpelijk verhaal op, uitgestrooid over vier pagina's. De hedendaagse pendant van Albert Einstein is zich van het gevaar bewust. 'Ik wou dat ik het eenvoudiger kon zeggen.'
Voor de lezer met uithoudingsvermogen drukt De Groene ook de ingekorte, maar nog steeds erg lijvige Joost Divendal-lezing af die hoofdredacteur Xandra Schutte zondag uitsprak. Vakkundig analyseert Schutte de crisis in de journalistiek in het algemeen en de 'kwaliteitsmedia' in het bijzonder. 'De remedie ( .) zou kunnen liggen in het relativeren van het begrip nieuws, daar dwarser tegenover staan en meer een eigen agenda volgen.'
Vrij Nederland is ook in vorm, met onder meer een stekelig stukje van Elma Drayer onder de kop 'Kinderachtige krantenjongens'. De kinderachtige krantenjongens, dat zijn wij.
mini-elastiekjes Weekbladen
Drayer wijst op recente interviews in de Volkskrant met Hans Moll (kritische oudredacteur van NRC Handelsblad) en in NRC Handelsblad met Thom Meens (kritische oud-Ombudsman van de Volkskrant). 'De laatste tijd begint de animositeit wel heel bizarre trekjes te krijgen', concludeert ze. Punt gemaakt, maar bizar?
Elders in Vrij Nederland krijgt trouwens De Telegraaf ervan langs, in een stukje naar aanleiding van de val van sterverslaggever Martijn Koolhoven. Er werd geen krantje minder om verkocht, denkt VN. Gelukkig maar, want 'zonder De Telegraaf zou de verstandige burger worden opgezadeld met nuances, met enerzijds/anderzijds, en zou zijn wereldbeeld er alleen maar diffuser op worden.'
Bestsellerauteur Peter Buwalda spreekt over de ontstaansgeschiedenis van zijn veelgeroemde debuutroman Bonita Avenue en over zichzelf. Schrijven is ook doorzetten. Vier jaar lang werkte hij aan de roman. 'In die vier jaar ben ik vijf keer overdag weggegaan. Vier keer naar de tandarts ( ) en een keer op bezoek bij een vriend in Betondorp om gitaar te gaan spelen.' Wie het boek heeft gelezen begrijpt waarom Buwalda in een judopak is gefotografeerd.
Graag zouden we ook Elsevier hebben gelezen, maar door problemen in de drukkerij is het blad niet bezorgd. HP/De Tijd heeft de wind wel mee. Hoofdredacteur Poorthuis maakt melding van een oplagestijging en hoopt dat 'zo'n blijde tijding evenveel aandacht krijgt als onze eerdere problemen.' Natuurlijk.
Het omslagverhaal gaat over (trend!) 'De Nieuwe Creatieven', twintigers die boeken schrijven en films en platen maken alsof het niets is. 'Jongemensenkunst', noemt HP het. Iedereen heeft haast. Vier jaar bouwen aan een roman, zoals Peter Buwalda, dat is er tegenwoordig niet meer bij. Literair agent Paul Sebes, een tikje weemoedig: 'Tegenwoordig is een boek niet meer heilig; mensen hebben er schijt aan.'
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Writers (94%); Literature (88%)
Load-Date: September 28, 2011
Page 2 of 3
mini-elastiekjes Weekbladen

End of Document
Page 3 of 3
