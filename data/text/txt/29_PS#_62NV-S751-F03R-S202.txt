Oerknal: dat is pas klare taal;  Verengelsing  Weg met de asteroïde. Leve de planetoïde!
NRC
15 mei 2021 zaterdag
Copyright 2021 NRC Media B.V. All Rights Reserved

Section: WETENSCHAP; Blz. 1
Length: 1612 words
Byline: Margriet van der Heijden
Martien ter Veen
Body

ABSTRACT
Essay
Nederlandse woorden voor wetenschappelijke begrippen verdwijnen langzaam. Jammer: achter een woord als planetoïde gaat een hele denkwereld verscholen.
VOLLEDIGE TEKST:
Au! Dat dacht ik toen mijn oog viel op het woord 'asteroïde' in de Nederlandse vertaling van een Amerikaanse boek over natuurkunde en kosmologie. Niets ten nadele van de vertaler, en ook niet van de uitgever die de vertaling expres door een fysicus liet nalezen. Trouwens, genoeg mensen zullen zich afvragen waar ik me druk over maak. Maar ik hou van het (eerste) Nederlandse woord voor wat Engelstaligen een asteroid noemen: planetoïde.
Die Nederlandse variant beschrijft de rotsblokken die in een baan rond de zon zwerven veel beter. Een grote zwerm ervan vind je tussen Mars en Jupiter, waar zwaartekrachtseffecten van andere planeten waarschijnlijk hebben voorkomen dat ze samenklonterden tot nóg een planeet. Het gaat dus om een soort grondstof van planeten, en juist dat maakt 'planetoïde' passender dan 'asteroïde', dat is afgeleid van het Griekse aster - 'ster'. Stukjes ster zijn het niet.
Helaas, de kans dat de Engelstaligen van 'planetoids' gaan spreken is oneindig veel kleiner dan de kans dat wij het hier binnenkort louter nog over asteroïdes hebben. Taal is nu eenmaal flexibel, en absorbeert woorden, ideeën en concepten of schudt ze juist af. Op zich fantastisch, natuurlijk. Het zou potsierlijk én onmogelijk zijn om te proberen onze wereld met piepschuim, mobieltjes, mRNA-vaccins, computers, kunstmatige intelligentie en klimaatcrisis te beschrijven met een negentiende-eeuws vocabulaire. Wat je er bij die flexibiliteit alleen vanzelf bij krijgt zijn de sporen van een andere, dominante taal.
Tegenwoordig is die dominante taal het Engels, zeker in het onderzoek, en dat vergroot de kans op Engelse leenwoorden en op anglicismen voor nieuwe fysische, chemische en biologische begrippen. En misschien drukt het ook oudere Nederlandse woorden zoals 'planetoïde' naar de achtergrond. Dat zoiets een beetje pijn kan doen komt, denk ik, doordat achter zulke woorden soms een denkwereld verscholen gaat.
Wereldbeeld
Nog een voorbeeld: 'aangeslagen toestand'. In het Engels heet dat begrip uit de quantummechanica een 'excited state', wat bij argeloos vertalen misschien een 'geprikkelde toestand' oplevert. Het gaat om de toestand van een elektron dat in een atoom om de positief geladen atoomkern beweegt. Zo'n elektron heeft de keuze uit een beperkt aantal nauw omschreven banen. De dichtst bij de kern gelegen baan is daarbij favoriet, omdat het wegens de aantrekkingskracht van de positief geladen kern energie kost om op grotere afstand te blijven. Komt een elektron na absorptie van een precies afgemeten energiepakketje toch in zo'n verder weg gelegen baan terecht, dan is het in een 'excited state' beland, oftewel een aangeslagen toestand.
Waarom is dat 'aangeslagen' mooi? Omdat het doet denken aan het aanslaan van een snaar of stemvork en daarmee aan grondtonen en de bijbehorende boventonen. Net zo horen de grondtoestand (dichtbij de kern) en de aangeslagen toestanden (verder weg) bij elkaar. De vergelijking is zelfs nòg mooier als je het elektron als een golf opvat die bij hogere energie een hogere frequentie heeft - zoals in de quantummechanica het geval is. Laten we dus hopen dat de aangeslagen toestanden lang bij ons blijven.
Quarks
Het vocabulaire van mijn eigen vak, de deeltjesfysica, overlapt trouwens voor een groot deel in vele talen. Hooguit verschillen de meervoudsvormen van elkaar: hadrons in plaats van hadronen, protons en neutrons in plaats van protonen en neutronen. Misschien speelt mee dat het vak vrij jong is, net als de kernfysica waaruit het is voortgekomen, en dat het vanaf het begin heel internationaal werd bedreven. Maar belangrijker is waarschijnlijk dat het bij elementaire deeltjes vaak om namen gaat, en die worden meestal van de ene in de andere taal overgenomen. Dus hebben we het overal over 'up-' en 'down'-quarks (gemunt door de Israëlische fysicus Haim Harari), over 'strange-' en 'charm'-quarks en over het 'top'-quark. Alleen over het bottom-quark zijn fysici het niet eens: sommige hangen aan de naam 'beauty' die het bijna tegelijk kreeg. En omdat in formules de eerste letter van de quark-namen wordt gebruikt en dus een 'b' is voor bottom én beauty, zullen de beauty-aanhangers dat nog lang kunnen volhouden.
'Quark' zelf komt uit een strofe in James Joyce's Finnegans Wake: 'Three quarks for Muster Mark! - Sure he has not got much of a bark - And sure he has it's all beside the mark'. Fysicus en Nobelprijswinnaar Murray Gell-Man plakte het 'quarks' uit deze zinnen op de intrigerende, in drie paren voorkomende deeltjes die hij bestudeerde. Hij vond overigens wél dat quark uitgesproken moest worden als 'quork'.
Twee deeltjes, tot slot, zijn vernoemd naar hun bedenker: het Higgsdeeltje en het nog niet ontdekte Majorana-deeltje. Misschien gebeurde dat in het geval van de Higgs doordat er intussen zoveel deeltjes waren gevonden dat ze samen met een dierentuin werden vergeleken - en dier- of andere soorten mag je gewoon vernoemen. In de scheikunde gebeurt dat ook: neem het element Polonium waarmee ontdekker Marie Sklodowska haar moederland eerde.
Oerknal
Maar: veruit de meeste natuurwetenschappelijke woorden borrelen spontaner op, tijdens lezingen, colleges en discussies. Vaak levert dat iets zakelijks op of jargon, en soms, als vanzelf, een pakkende term. Zoals toen een Feynmandiagram op een pinguïn leek - nu het 'pinguïndiagram' dus. Of zoals 'wolkenkamer', dat heel concreet een type deeltjesdetector beschrijft, maar klinkt als poëzie. Het bezorgde ons vage en houterige termen, zoals 'donkere energie' en 'gentechnologie', én woorden die alleen al mooi zijn om hun klank en ritme, zoals 'zwaartekrachtslens' of 'quantumverstrengeling'. En bijna steevast borrelden zulke termen eerst in het Engels op, en werden ze pas daarna vertaald.
Bij dat vertalen blijkt opnieuw hoe moeilijk, én leuk, het kan zijn om de achterliggende denkwereld mee te laten klinken of opnieuw op te roepen. Zo zocht de voorlichter van alle Nederlandse astronomen, Marieke Baan, pasgeleden via 'crowd-sourcing' (of moet je nu zeggen: massaraadpleging?) naar een treffende vertaling van 'squeezability'. Uiteindelijk was niemand blij met het resulterende 'samendrukbaarheid' om te beschrijven in welke mate je materie in superzware neutronensterren kunt samenpersen. Anderzijds vindt soms iemand een vertaling die mooier is dan het origineel. Zelf vind ik dat bijvoorbeeld van 'oerknal' dat astronoom Kees de Jager bedacht als vertaling van het door de Britse astronoom Fred Hoyle gemuntte Big Bang.
Stevin
De Jager stond met dat woord en zijn bijbehorende manier van populariseren in een lange traditie. Zijn promotor, astronoom Marcel Minnaert, die beroemde boeken schreef over 'De natuurkunde van 't vrije veld', hechtte ook veel belang aan goed uitleggen en klare taal. En waarschijnlijk is het niet toevallig dat Minnaert uit Vlaanderen kwam waar lang geleden, in Brugge, de natuurkundige en ingenieur Simon Stevin werd geboren. Aan het einde van de zestiende eeuw, toen Latijn nog de wetenschappelijke voertaal was, was Stevin misschien wel de eerste die een lange rij Nederlandse wetenschappelijke en vooral wiskundige woorden bedacht.
Aan Stevin danken wij onder meer 'evenredig', 'meetkunde', 'middellijn' en 'noemer', én de naam 'wiskunde' voor het vak dat om ons heen 'mathematique', 'mathematics' en 'Mathematik' heet. In 1586, toen tussen kunst (bekwaamheid, vaardigheid) en kunde (wetenschap en kunde) nog niet zo'n scherp onderscheid werd gemaakt, muntte Stevin het als 'wiskunst'. Het 'wis' daarin betekent 'zeker', net zoals in een 'wisse dood' of 'zich vergewissen'. Zo werd 'wiskunde', dat op veel plaatsen een vak is voor mensen met mathematikos (leergierigheid, lust tot studie), in Nederland dus het vak waarin je dingen zeker kan weten. Trouwens, filosofie werd bij Stevin wijsbegeerte, terwijl hij voor chemie het woord scheikunde bedacht.
Zou Stevin als hij nu leefde stug vasthouden aan 'meetgegevens' en 'waarnemingen' in plaats van over 'data' en 'observaties' te spreken? Zou hij zich ergeren aan computer - een rekenapparaat - of 'grazen' zeggen in plaats van 'googelen' of 'browsen'? Het kan natuurlijk ook dat Stevin de Nederlandse termen vooral invoerde om wetenschap te verhelderen voor mensen die niet naar de Latijnse school hadden kunnen of mogen gaan. Dan zou hij tegen spontaan gebruik van leenwoorden vast geen bezwaar hebben, zolang ze maar begrepen worden. En wie weet zou hij zelfs heel tevreden zijn over bijvoorbeeld zwaartekrachtsgolven, neurale netwerken, optische pincetten [een nanotechniek], witte dwergen [uitgedoofde sterren] en de gloed van de oerknal.
Wat zijn mooie wetenschapswoorden en wat niet? De uit het Grieks en Latijn afkomstige synoniemen universum en kosmos komen overeen met het Engselse 'universe' en 'cosmos'. Maar is 'heelal' niet mooier?
Nog zo'n wegkwijnend woord: kunstmaan. Wie weet nog dat dat een kunstmatig in een baan om de aarde gebracht object is - een satelliet dus? Het woord 'lijmdeeltjes' voor de 'gluonen' van de zogeheten sterke kracht in de deeltjesfysica, lijkt ook van het toneel te verdwijnen.
En: klopt het dat het woord 'reageerbuisbaby' uit de gratie is geraakt? Het was niet zo'n vriendelijke term, of speelt mee dat we dankzij DNA en mRNA zo aan afkortingen gewend zijn dat ook IVF vanzelfsprekend klinkt?
Een oproep, á la De Taalstaat: wat vindt u een wetenschapswoord dat perfect de lading dekt? Welk woord is ten onrechte uit de gratie geraakt? Laat het weten per mail (wetenschap@nrc.nl) of via Twitter (@nrcwetenschap).
Link naar PDF
Link naar PDF
Classification

Language: DUTCH; NEDERLANDS
Publication-Type: Krant
Subject: Physics (94%); Mathematics (84%); Educational Institution Employees (67%)
Industry: Computing + Information Technology (61%)
Load-Date: May 14, 2021

End of Document
Oerknal: dat is pas klare taal;  Verengelsing Weg met de asteroïde. Leve de planetoïde!

Oerknal: dat is pas klare taal;  Verengelsing Weg met de asteroïde. Leve de planetoïde!

Page 2 of 5

Page 2 of 5





