'In het heelal moet het krioelen van het leven'
AD/Algemeen Dagblad
17 april 2021 zaterdag
Copyright 2021 DPG Media B.V. All Rights Reserved

Section: Z Weekend; Blz. 15, 17
Length: 1044 words
Byline: LEX VAN KOOTEN
Highlight: Als 12-jarig jongetje kreeg André Kuipers (62) sciencefictionboekjes van zijn oma. Daarna koerste hij in een rechte lijn naar de ruimtevaart. Hij was de eerste Nederlander die twee keer de ruimte inging en die iedereen die het maar horen wilde daarna - in honderden theatershows - vertelde hoe hij genoot van 'het zweven'.
Body

De aarde is onder, boven, naast je. Je ziet Venus of Mars opkomen, een komeet, de maan de zon. Je beseft dat je onderdeel bent van iets veel groters. Een kosmisch gevoel', zei hij ooit in een interview. Ineens zag hij hoe de aarde 'kwetsbaar is als een baby'. 
Het is niet voor niets dat hij daar zo onophoudelijk op wijst en als ambassadeur van het Wereld Natuurfonds aandacht vraagt voor de natuur, ontbossing en luchtvervuiling. Want voor je het weet 'hebben we het verprutst'. 
Ruimtevaart kan juist een bijdrage leveren om die grote thema's op te lossen. Het komt, zou je kunnen zeggen, goed uit dat de ruimtevaart nu net 'een versnelling' doormaakt, zoals Kuipers dat noemt. Ontwikkelingen gaan ineens een tandje hoger en sneller. Dat komt, zegt hij, door de commerciële bedrijven die zelf raketten bouwen en bemande missies lanceren. Maar ook omdat landen als China en India meedoen. 
,,Commerciële bedrijven als Space-X laten zien dat naar de ruimte gaan efficiënter en goedkoper kan, ze treden naar buiten, bieden ruimtevluchten voor toeristen aan... Dat zorgt ervoor dat het publiek meer geïnteresseerd raakt en ja, dat is heel belangrijk." 
Niet in de laatste plaats telt het economisch belang en de spin-off van nieuwe technieken die de ruimtevaart omgeven. Dat bijvoorbeeld hightechbedrijven door hun ruimtevaartactiviteiten allerlei nieuwe producten ontwikkelen, zoals coronasneltests, verbaast hem niet. 
Dat is nog maar het begin. ,,Ontwikkelingen staan niet stil. We kunnen misschien straks met kwantumcomputers zonder tijdverlies over grote afstanden communiceren. Nu duurt het soms twintig minuten voor we een signaal vanaf Mars ontvangen. Dat reduceer je dan tot net zo snel als op aarde."
Lichtsnelheid
E staan meer nieuwe, spectaculaire technieken en mogelijkheden op stapel, zegt Kuipers. ,, Wetenschappers ontwikkelen laservoortstuwing, waarmee je miniatuurruimtescheepjes met 20 procent van de lichtsnelheid kunt laten reizen. Nee, niet met mensen. Dat kan vanwege de enorme versnelling niet. Maar daarmee komt het dichtstbijzijnde sterrenstelsel wel binnen bereik. Een reis naar Proxima Centauri - en die heeft een aardachtige planeet - kost je dan 'maar' twintig jaar.'' 
Er komen, zegt hij, meer nieuwe technologieën die we nu nog niet kunnen bedenken omdat die buiten ons voorstellingsvermogen liggen. Hij voorspelt dat de mensheid zich zal gaan verspreiden in het zonnestelsel en ver daarbuiten. Dat we misschien wel honderden planeten gaan be- mensen. 
,,Het is het een logische ontwikkeling dat de mens op verschillende biotopen gaat leven. Diersoorten die verspreid leven over meerdere gebieden hebben grotere kans op voortbestaan. Maar dat is geen oplossing voor de problemen op aarde. We groeien met 200.000 mensen per dag. Dat geeft enorme druk op de natuur en grondstoffen. We moeten in evenwicht komen met de planeet en als we het niet voor die tijd verprutsen, kunnen we ons langzaam door het heelal verspreiden.'' 
,,De vraag is wat we dan tegenkomen. Er zijn miljarden sterrenstelsels en nog meer planeten, meer dan zandkorrels op de wereld. Dat daar ergens ook vormen van leven voorkomen of mogelijk is, is zeer waarschijnlijk. Het moet er krioelen van het leven. De volgende stap is dat je ook intelligent leven vindt.'' 
Wetenschappers in de Amerikaanse staat Californië zijn daar al heel lang mee bezig, zegt hij. ,,Die zoektocht wordt een stuk gemakkelijker nu we met ruimtetelescopen planeten kunnen selecteren die net zulke kenmerken hebben als de aarde." 
Ter geruststelling voor wie het nu duizelt en beklemt: onze uittocht naar nieuwe werelden kan nog wel duizenden jaren duren. En in eerste instantie zullen onze ruimtereizen zich vooral richten op onderzoeksexpedities en het winnen van grondstoffen en zeldzame metalen die je op aarde niet of heel moeilijk - en tegen grote milieuschade - kunt winnen, maar die op asteroïden en de maan voor het oprapen liggen, denkt Kuipers.
Kernfusie
Dat kan ook onze energievoorziening helpen. ,,Neem kernfusie. Dat is een vorm van kernenergie, maar je hebt veel minder afval dan bij kernsplijting. En als je helium 3 gebruikt zelfs helemaal niet. Helium 3 ligt in overvloed op de maan.'' Nu is kernfusie technisch nog een hele kluif, weet Kuipers. ,,We zijn bezig om dat onder de knie te krijgen." 
Interplanetaire mijnbouw is helemaal niet meer verre sciencefiction. Nu al werkt bijvoorbeeld heelalonderzoeker Marc Klein Wolt van de Radboud Universiteit in Nijmegen aan een maanmissie met een zware vracht. Die is bedoeld voor heelalonderzoek, maar geldt tegelijk ook als een mooie testcase: de missie laat zien dat 'we' zwaar transport aankunnen. 
Wat heet daarbij zwaar... Sommige wetenschappers beweren dat je aan een halve spaceshuttle al voldoende helium 3 hebt om de aarde een jaar lang van stroom te voorzien. Niet dat dit van vandaag op morgen kan en lukt, want kernfusie blijkt extreem ingewikkeld. ,,Nog wel", zegt Kuipers erbij. ,,Maar ook daar zie je dat de techniek niet stilstaat. Het is bij al die hightechontwikkelingen: vallen, opstaan, opnieuw beginnen; het blijft mensenwerk.'' 
Pas in een volgende etappe gaat de mens dan ook echt nog verder het heelal in. Naar planeten rond andere sterren. 
Tienduizend, honderdduizend jaar van nu. Veelschrijver van sciencefiction Isaac Asimov beschrijft in zijn 5-delige boekenserie Foundation hoe de mens miljoenen planeten in de Melkweg koloniseert en bewoont. In de laatste delen gaat een groep wetenschappers op zoek naar waar het allemaal begon. Want dat herinnert niemand zich meer. 
Ze komen uit bij 'de planeet van de oorsprong', de Aarde. En zouden als het ware kunnen zien hoe André Kuipers op zijn 12de verjaardag sciencefictionboeken van zijn oma kreeg, op tv naar de serie Thunderbirds keek en helemaal in de ban raakte van de ruimtevaart. Maar dat is geen sciencefiction. Er is bijna niets zo aards als de ruimtevaart. 
Ze zien hoe hightechbedrijven in Nederland bezig zijn om 'de grenzen van wat mogelijk is' op te zoeken, zoals Henk Leeuwis van het Enschedese LioniX dat noemt. 
Kuipers: ,,Ruimtevaart is overal. Van tv-reportages en navigatiesystemen tot en met weersvoorspellingen, alles gaat via satellieten en via systemen in de ruimte. Dat gaat alleen maar verder.''
Bekijk de oorspronkelijke pagina: pagina 15, pagina 17
Graphic

 
André Kuipers De Astronaut André Kuipers geeft samen met wetenschapjournalist Sander Koenen een spektaculaire ruimteshow die geschikt is voor iedereen vanaf 8 jaar. In de show wordt onder meer een handschoen in brand gestoken, is een vliegende schroevendraiaer te zien en wordt het heelal verbeeldt met enorme grote opblaasplaneten die het publiek in worden gegooid. Arnold de Valk = autuer
André Kuipers ziet kansen voor bestaan op andere planeet
Classification

Language: DUTCH; NEDERLANDS
Publication-Type: Krant
Subject: Spacecraft (94%)
Industry: Aerospace Industry (83%); Space Industry (80%); Telecommunications (73%) Load-Date: April 16, 2021

End of Document
'In het heelal moet het krioelen van het leven'

'In het heelal moet het krioelen van het leven'

Page 2 of 4

Page 2 of 4





