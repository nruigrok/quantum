Het quantum spookt al tot zo'n 100 kilometer verderop
de Volkskrant
26 mei 2012 zaterdag
Copyright 2012 PCM Uitgevers B.V. All Rights Reserved

Section: Wetenschap; Blz. 4
Length: 368 words
Byline: Door Martijn van Calmthout
Body

Deeltjesparen blijven volgens de quantumwetten ook op afstand verbonden. Chinezen komen het verst. Door Martijn van Calmthout
Het was toeval, maar wel mooi toeval, dat op de dag dat de as van de Amerikaanse Star Trek-acteur James Doohan, alias boordwerktuigkundige Scotty, met een raket de ruimte in werd geschoten, Chinese onderzoekers meldden dat ze fotonen over 100 kilometer hadden weten te teleporteren.
Fotonen zijn natuurlijk nog geen Captain Kirk ('Beam me up, Scotty!'), maar een doorbraak was het zeker wel. Quantumteleportatie is al eerder aangetoond, maar over aanzienlijke afstanden alleen via lange glasvezelkabels. De Chinezen gebruiken daarentegen een laserstraal als geleider, over een afstand van 97 kilometer dwars over het Qinghia-meer. Het vorige record was 16 kilometer, in 2010, en ook Chinees.
Qantumteleportatie berust op het gegeven dat volgens de quantumtheorie deeltjes niet in één specifieke toestand bestaan, maar in een opeenstapeling van potentiële toestanden. Bij een meting wordt er daar één van aangeboord of gerealiseerd.
Albert Einstein, nota bene zelf een pionier op quantumgebied, maakte zich lang druk over de vraag of die onbepaaldheid echt is, of een kwestie van preciezer meten. Hij ontwierp een gedachtenexperiment, dat moest aantonen dat de quantumvaagheid niet het einde van het verhaal kan zijn.
Hij stelde een deeltjespaar voor, waarvan de quantumeigenschappen gekoppeld zijn. Als zo'n paar uit elkaar vliegt, blijft volgens de quantumregels de koppeling bestaan. Wordt van een van beide deeltjes de toestand gemeten, dan bepaalt dat ogenblikkelijk ook de toestand van het andere deeltje. Hoe ver dat ook weg is. Volgens Einstein is dat 
Het quantum spookt al tot zo'n 100 kilometer verderop
onmogelijk, omdat informatie niet sneller dan het licht kan worden overgebracht. Experimenten laten echter al sinds de jaren tachtig zien dat de 'spookachtige beïnvloeding op afstand' werkelijk bestaat.
Het 	nieuwe 	afstandsrecord 	is 	volgens 	fysici 	vooral 	spannend 	omdat quantumverstrengeling bruikbaar is voor onbreekbare cryptografische systemen, bijvoorbeeld 	in 	de 	bankensector. 	Tot 	nog 	toe 	gebeurt 	dat 	hooguit 	via glasvezelverbindingen. Wellicht komen nu ook draadloze quantumbeveiligde dataverbindingen via satellieten in beeld.
Graphic

 
James Doohan, alias Scotty. Foto EPA 
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Standards + Measurements (94%); Physics (78%)
Industry: Computing + Information Technology (84%); Telecommunications (76%); 
Computer + Electronics Mfg (65%)
Load-Date: May 25, 2012

End of Document
Page 2 of 2
