Wetenschapsnieuws
de Volkskrant
19 mei 2018 zaterdag
Copyright 2018 De Persgroep Nederland BV All Rights Reserved

Section: Sir Edmund; Blz. 56
Length: 237 words
Body

DOEN NIET ALLE GETALLEN ERTOE?
Komen alle getallen in de echte wereld voor? De Weense fysicus Nicolas Gisin heeft met een simpele vraag een knuppel in het hoenderhok van de natuurkunde gegooid. Volgens hem zijn de zogeheten reële getallen onnodig om snelheden en posities te beschrijven. Als elk denkbaar getal er tot oneindig ver achter de komma toe doet, is dat te zien als oneindig veel informatie. Kan niet, denkt Gisin, die stelt dat slechts een beperkt aantal decimalen echt iets betekent. Is de rest willekeurige franje, dan verklaart dat meteen dat in de quantumwereld toeval heerst, de dobbelende God waar Einstein van zo gruwde.
BIG DATA VERSUS CHARLES DARWIN
Kende Darwin het werk van de Schotse Patrick Matthew toen hij in 1859 zijn Origin of Species schreef? Nieuwe studies van de dwarse Britse criminoloog Mike Sutton maken dat aannemelijker dan veel historici denken. Sutton bekeek met computers hoe koopman Matthews boek over houtteelt voor de scheepsbouw uit 1831 werd besproken. Vaak, aldus Sutton. Daarin gaat een hoofdstuk over 'natural selection', de centrale term bij Darwin. Matthews wees daar Darwin in een briefje op en Darwin memoreerde hem ook in de volgende drukken, maar hield vol Matthews 'onbekende' werk niet te kennen. Wel bestelde hij er alsnog een exemplaar van. Dat bewijst volgens historici zijn onschuld, maar Sutton houdt het toch op ideeënroof.
Bekijk de oorspronkelijke pagina: pagina 56
Graphic

 
Wetenschapsnieuws
Beeld van de week. Het was een sierpaard voor Romeinse optochten. Dat denken archeologen over deze gipsafdruk van een paard, aan het licht gekomen bij een oude villa even buiten Pompeii. Het dier moet in het jaar 79 zijn omgekomen bij de beruchte vulkaanuitbarsting van de Vesuvius en bedolven zijn geraakt onder de as. Waarna het verging en een 'mal' achterliet. Eerder vonden archeologen afdrukken van honden, een varken - en veel mensen.
Classification

Language: DUTCH; NEDERLANDS
Publication-Type: Krant
Subject: Animals (94%); Physics (88%); Death + Dying (83%); Wildlife (76%); Sex + 
Gender Issues (75%); Communities + Neighborhoods (63%)
Industry: Computing + Information Technology (81%)
Load-Date: May 18, 2018

End of Document
Page 2 of 2
