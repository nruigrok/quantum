Wat is in Delft precies aangetoond?
Het Parool
23 oktober 2015 vrijdag
Copyright 2015 De Persgroep Nederland BV All Rights Reserved

Section: Nieuws; Blz. 4
Length: 652 words
Byline: YANNICK FRITSCHY
Body

Atomaire deeltjes: Delftse onderzoekers weerleggen idee van Einstein 
We weten steeds meer over het mysterieuze gedrag van atomaire deeltjes, die zich op meerdere plekken tegelijk kunnen bevinden. De TU Delft meldt een waarneming die toepassing van kwantummechanica dichterbij brengt. 
Delfts onderzoek, volgens collega's Nobelprijswaardig, bracht de kwantumcomputer dichterbij en bewees en passant het ongelijk van Albert Einstein. Het onderzoek van TU Delft-natuurkundige Ronald Hanson en zijn team, woensdag gepubliceerd in Nature, is onmiskenbaar een wetenschappelijke mijlpaal. Maar wat hebben ze nu eigenlijk aangetoond? 
De beroemde natuurkundige Richard Feynman zei ooit dat niemand kwantummechanica begrijpt. De theorie is namelijk extreem tegenintuïtief. Zo kunnen atomaire deeltjes zich op meerdere plekken tegelijk bevinden. Ook in andere eigenschappen, zoals snelheid en 'spin' (iets abstracts wat je kunt zien als de draaiing van het deeltje), nemen ze moeiteloos meerdere waarden tegelijk aan. 
Dit verschijnsel heet superpositie en vervalt wanneer je een deeltje meet. Dan bekent het deeltje kleur en neemt het van elke eigenschap één waarde aan. Welke waarde dat is, kun je van tevoren onmogelijk weten. Iets waar Einstein overigens moeite mee had. "God dobbelt niet," zei hij. 
Wat is in Delft precies aangetoond?
Dat is echter niet het punt waarop de Delftenaren Einsteins ongelijk bewezen. Hierbij gaat het om wat Einstein 'spookachtige invloed op afstand' noemde. Je kunt deeltjes elkaar laten beïnvloeden als ze 'verstrengeld' zijn. Dat gebeurt bijvoorbeeld als twee nieuwe deeltjes ontstaan uit een botsing van deeltjes met neutrale spin. Volgens de wetten van de kwantummechanica blijft de totale spin dan neutraal. Dat betekent dat als je het ene deeltje meet en die toont 'spin omhoog', het andere deeltje altijd de toestand 'spin omlaag' aanneemt. De deeltjes zijn als twee touwen met elkaar verstrengeld. Beweeg het ene touw en het andere beweegt automatisch mee. 
Het spookachtige hieraan is dat het tweede deeltje in theorie onmiddellijk na de meting van het eerste deeltje de juiste spintoestand aanneemt. In theorie, en zoals nu blijkt ook in de praktijk. Hanson en collega's bewezen dat deeltjes elkaar op een afstand van 1,3 kilometer kunnen beïnvloeden. 
Eerder hadden de Delftenaren al deeltjes over drie meter verstrengeld. Bij zo'n kleine afstand weet je echter nooit zeker of de deeltjes allebei onmiddellijk na de meting kleur bekennen, of dat ze eerst op een onzichtbare manier informatie uitwisselen. Die verklaring hield Einstein aan in zijn gedachte-experimenten over verstrengeling. Het experiment over 1,3 kilometer werpt deze verklaring in de prullenbak. 
Dat betekent overigens niet dat je met verstrengelde deeltjes zonder enige vertraging signalen kunt versturen. Volgens Einstein gaat informatie nooit sneller dan het licht en de willekeur van de kwantummechanica, die hij zelf verfoeide, geeft hem hierin vooralsnog wel gelijk. Het meten van een deeltje kan weliswaar een ander deeltje op kilometers afstand direct beïnvloeden, maar je weet nooit van tevoren welke waarde de beide deeltjes na de meting aannemen. Je kunt dus niet bewust een boodschap versturen. 
Toch heeft het onderzoek wel toegepaste waarde. Wetenschappers verwachten binnen vijf tot tien jaar een kwantumcomputer te kunnen maken. Zo'n computer heeft enorme rekenkracht, doordat die uit verstrengelde kwantumdeeltjes is opgebouwd. Tot dusver was het echter onzeker of een kwantumcomputer wel veilig is. Wanneer verstrengelde deeltjes zoals Einstein dacht stiekem informatie uitwisselen, kan die informatie door hackers ongemerkt worden onderschept. Nu definitief is aangetoond dat er geen informatieverkeer tussen de deeltjes is, kan een kwantumcomputer niet worden gehackt zonder dat het hele systeem wordt verstoord. 
Atomaire deeltjes kunnen elkaar op een afstand van 1,3 kilometer direct beïnvloeden (1,3 km) 
Bekijk de oorspronkelijke pagina: pagina 4
Page 2 of 3
Wat is in Delft precies aangetoond?
Classification

Language: DUTCH; NEDERLANDS
Publication-Type: Krant
Journal Code: Het Parool
Subject: Physics (94%); Standards + Measurements (82%); Experimentation + 
Research (75%); Educational Institution Employees (69%); Awards + Prizes (64%)
Industry: Computing + Information Technology (88%); Computer + Electronics Mfg (69%)
Load-Date: October 23, 2015

End of Document
Page 3 of 3
