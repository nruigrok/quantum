Een klap voor de theoreten; Natuurkunde Gammaflits van 10 mei  lijkt sommige  ideeën over ruimte, tijd en deeltjes te logenstraffen
de Volkskrant
7 november 2009 zaterdag
Copyright 2009 PCM Uitgevers B.V. All Rights Reserved

Section: KENNIS; Blz. 1
Length: 1228 words
Byline: Martijn van Calmthout
Body

SAMENVATTING
Kolossale lichtflitsen uit de hemel bieden kansen om theorieën over zwaartekracht te toetsen. Theoretici slijpen de messen.
VOLLEDIGE TEKST:
Zondag 10 mei 2009 was de dag dat op het Museum-plein in Amsterdam het Cannabis Bevrijdingsfestival werd gehouden en in Sri Lanka duizenden burgers vermalen werden tussen de Tamil Tijgers en regeringstroepen. De dag erop is  gedoe over het Nationaal Historisch Museum voorpaginanieuws. En wielrenner Tom Boone, die alweer coke snoof.
Geen krantennieuws is die maandag wat de Fermi-ruimtelescoop van NASA  zondag in alle vroegte (23 minuten na middagnacht GMT) heeft gezien. Aan de hemel heeft zich een gammaflits voorgedaan, een intense flits röntgenstraling.  Twee seconden duurde de uitbarsting, die van zo'n 7,3 miljard lichtjaar ver kwam.   Opmerkelijk: fotonen tot 35 giga-elektronvolt - tienduizend keer  zoveel energie als gewoon licht.
Klinkt imposant, maar is het nauwelijks, zegt de Amsterdamse astronoom Ralph Weijers, die vorige week nog in het nieuws was met een explosie op ruim 13 miljard lichtjaar. 'De natuur doet wel extremere experimenten.'
GRB 090510  haalde vorige week niettemin het weekblad Nature en speelt sindsdien door de hoofden van veel theoretisch natuurkundigen in de wereld. De flits, met zijn relatief scherpe piek en een paar extreem energetische fotonen, biedt namelijk bij uitstek een test voor theorieën over ruimte, tijd en deeltjes. Voor sommigen waarschijnlijk zelfs een pijnlijke test.
'Je moet in dit werk altijd maar afwachten wat de natuur je toewerpt', zegt hoofdauteur Jonathan Granot van het door zestig instituten ondertekende Fermi-artikel in Nature. Hij is verbonden aan de universiteit van Bradfordshire in Engeland. 'Deze gebeurtenis was nou net wat we zochten.'
Achilleshiel
De test heeft namelijk betrekking op de achilleshiel van de moderne natuurkunde. Enerzijds is er de Algemene Relativiteitstheorie van Albert Einstein uit 1915, die prachtig de zwaartekracht beschrijft. Anderzijds is er de quantumtheorie die deeltjes beschrijft. Wat echter ontbreekt is een nette brug tussen beide theorieën.
Niet dat daar niet al decennia hard aan wordt gewerkt, met als veelbelovende kandidaat de snaartheorie. Die zegt grofweg dat alle deeltjes en krachten uitingen zijn van extreem kleine trillende snaartjes. Op het allerkleinste niveau zijn ruimte en tijd niet eens wat ze op alledaags niveau lijken. Eerder  is op die zogeheten Planck-schaal (10 tot de macht min 35 meter) de werkelijkheid een soort korrelig schuim. En dan ook nog eens in misschien wel elf dimensies, in plaats van de gangbare vier.
Maar er zijn ook alternatieve opvattingen over de vraag hoe deeltjes en gravitatie samenhangen. De vraag is vooral hoe tussen alle theoretische voorstellen het kaf van het koren te scheiden. Tests in het laboratorium zijn ondenkbaar; onze versnellers hebben, hoe groot ook,  vele malen te weinig energie om iets over de Planck-schaal te kunnen onthullen.
Maar niet de versnellers van het universum, bedacht de Canadese theoreticus Lee Smolin vorig jaar.  Smolin bevecht al jaren de snaartheorie, die in zijn ogen de plank volkomen mis slaat. Samen met de Italiaan Giovanni Amelino-Camelia propageert hij de zogeheten loop-quantum gravity. Die verschilt in elk geval op één punt fundamenteel van de meest gangbare theorieën: de lichtsnelheid is er geen universele constante in, zoals Einstein aanneemt, maar op het allerkleinste niveau afhankelijk van de energie van het licht. Die universele lichtsnelheid is een gevolg van de zogeheten Lorentz-symmetrie (naar Hendrik Antoon Lorentz) in de vergelijkingen die Einstein opschreef. Die klinkt logisch, maar is een aanname.
En precies dat, schreven Smolin en Amelino-Camelia in een artikel, laat zich fantastisch testen met hulp van gammaflitsen. Die sturen in één klap een enorme bak licht het heelal in, van allerlei energie. Als rood licht  ook maar een fractie anders door de korrelige ruimte-tijd beweegt dan blauw licht, moet dat tijdens de reis van miljarden lichtjaren behoorlijk met elkaar uit de pas gaan lopen. Een verschil in aankomsttijd van fotonen van verschillende energie uit een gammaflits, zou in één klap een groot deel van quantumgravitatietheorieën uit het water blazen.
Met de ultrakorte gammaflits GRB 090510, zegt astrofysicus Jonathan Granot van het Fermi-team, is Smolin op zijn wenken bediend.  De energie van gedetecteerde piek van lichtdeeltjes loopt enorm uiteen. Toch blijken de aankomsttijden van die verschillende lichtdeeltjes minimaal, fracties van seconden hooguit.
Grodot en zijn collega's leiden daaruit een schatting af van de maximale afwijking van een universele lichtsnelheid. Die is nul tot zeker vijftien cijfers achter de komma, tot bijna op de Planck-schaal. Conclusie: juist de theorieën voor quantumgravitatie die geen universele lichtsnelheid aannemen, krijgen het moeilijk. 'Onze resultaten werken niet in hun voordeel', zegt Gradot nog enigszins voorzichtig vanuit Israël, waar hij momenteel gasthoogleraar is.
Minder omzichtig is internationaal vermaard snaartheoreticus  Erik Verlinde van de universiteit van Amsterdam. 'Dit is mooi werk. Theorieën met verbroken Lorentzsymmetrie zijn in mijn ogen altijd al gekunsteld. Nu geeft ook de natuur ze weinig kans.' Snaartheorie heeft, voor alle duidelijkheid, wel de aanname van Einsteins universele lichtsnelheid.
Slachtoffers
Een van de prominente potentiële slachtoffers van de gammaflits-test is Petr Horava van de universiteit van Berkeley, Californië. Hij maakte het laatste jaar een golf van publicaties los met een eigen model voor quantumgravitatie dat de eis van Lorentzsymmetrie bewust laat varen. De hoop daarbij is krachtige resultaten te boeken en tegelijk vast te stellen dat er geen fatale afwijkingen optreden.
Horava reageert niet op verzoeken om commentaar. Maar Erik Verlindes tweelingbroer Herman, eveneens een vermaard snaartheoreticus aan Princeton University, sprak deze week wel met hem. Horava, mailt hij desgevraagd, is  niet met GRB 090510 bezig, om de eenvoudige reden dat zijn model hoe dan ook in diepe problemen verkeert. 'Het begint steeds duidelijker te worden dat zijn theorie op kosmische schaal niet uitmondt in Einsteins algemene relativiteitstheorie. De vraag is of dat nog wel te repareren valt.'
Strijdbaarder is theoreticus en bekend polemist Lee Smolin van het Perimeter Institute in Canada. Hij was het die de gammaflitstest als eerste voorstelde. Maar nu het resultaat van GRB 090510 juist voor zijn eigen loop quantumgravity negatief lijkt uit te pakken , heeft hij zijn argumenten klaar. In een mail van twee kantjes legt hij binnen het half uur uit dat Gradots Fermi-team in zijn conclusies  een veel te grote broek aantrekt.
Smolin: 'Het resultaat is interessant, omdat het de simpelste aanname over hoe de lichtsnelheid varieert, nagenoeg uitsluit. Zij concluderen echter meteen dat ook subtielere afwijkingen niet aan de orde zijn. Maar dat kunnen ze absoluut niet hard maken.'
Astrofysicus Jonathan Gradot  kent  Smolins reactie. Dat, zegt hij, is precies waarom experimentele tests zo belangrijk zijn, en nog scherper moeten. 'Theoretici zijn enorm vindingrijk. Het gevolg is dat er een oceaan van opvattingen en ideeën ligt. Terwijl er toch echt maar één universum bestaat.'
'Tests als deze zijn cruciaal. Er ligt een oceaan aan ideeën, en er is maar één echt universum'
17VeLi.
VeBoL.
Graphic

 
De sterrenhemel, gezien door de Fermi-röntgenruimtetelescoop van NASA. Foto NASA
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%); Educational Institution Employees (77%); Sex + Gender Issues (63%)
Industry: Computing + Information Technology (83%)
Load-Date: November 6, 2009

End of Document
Een klap voor de theoreten; Natuurkunde Gammaflits van 10 mei  lijkt sommige  ideeën over ruimte, tijd en deeltjes te logenstraffen

Een klap voor de theoreten; Natuurkunde Gammaflits van 10 mei  lijkt sommige  ideeën over ruimte, tijd en deeltjes te logenstraffen

Page 2 of 4

Page 2 of 4





