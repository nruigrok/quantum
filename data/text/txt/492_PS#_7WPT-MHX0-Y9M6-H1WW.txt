Sander Bais: Albert Einstein; Nominaties  Wie is de grootste natuurkundige aller tijden? (2) 
de Volkskrant
26 september 2009 zaterdag
Copyright 2009 PCM Uitgevers B.V. All Rights Reserved

Section: KENNIS; Blz. 3
Length: 501 words
Byline: Martijn van Calmthout
Body

SAMENVATTING
Prominente fysici praten over hun favoriet voor de titel van grootste natuurkundige ooit. Door Martijn van Calmthout
VOLLEDIGE TEKST:
Sander Bais, theoretisch natuurkundige te Amsterdam en auteur van De sublieme eenvoud van relativiteit, een bestseller die Einsteins werk met elegante diagrammen uit de doeken doet: 'Het grootste aan Einstein is zijn volkomen onverschrokkenheid. Eind negentiende eeuw lijkt de natuurkunde af en op haar  hoogtepunt. Vijftien jaar later heeft Einstein alles veranderd. Het grote publiek herinnert misschien vooral zijn pacifisme, maar als fysicus was hij minstens zo radicaal.'
De Duitse Fysicus Albert Einstein (1879-1955) is voor het grote publiek zo ongeveer het archetype van de moderne geleerde, met een dik accent en warrig haar. Geboren in Ulm, ontwikkelde hij in 1905 als onbekende patentklerk in Bern de relativiteitstheorie en de deeltjestheorie van licht. In 1915 formuleerde hij  in Berlijn een nieuwe zwaartekrachttheorie, die de oerknal voorspelt en zwarte gaten. In 1933 vluchtte hij voor Hitler naar de VS, waar in 1939 zijn brief aan president Roosevelt de aanzet is van de ontwikkeling van de atoombom. Tot zijn dood legde hij zich toe op wereldvrede.
In 1999 verkoos Time Magazine Einstein tot de man van de twintigste eeuw, als wetenschapper en  pacifist. Maar fysica, zegt Bais, is ongeëvenaard. 'Ik ken geen andere natuurkundige die op zoveel gebieden regelrecht tot de kern van een probleem afdaalde en het daarna oplost. Als hij begint, is het idee van ruimte en tijd in de 
Sander Bais: Albert Einstein; Nominaties  Wie is de grootste natuurkundige aller tijden? (2)
natuurkunde nog ronduit naïef. Na 1905 zien we alles anders. Ruimte. Tijd. Licht. Materie. Hij is dan 26 en nergens bang voor.'
Bais: 'Het intrigerende is dat Einstein goeddeels zijn eigen weg gaat. Eerst heb je nog Lorentz en Poincaré, die bij hem in de buurt zijn. Maar de zwaartekrachttheorie van 1915 is geheel en al zíjn werk. Aanvankelijk zag haast niemand iets  in zijn abstracte voorstellen over zwaartekracht, energie, ruimte en tijd.'
Maar het resultaat geeft je zondermeer kippenvel, zegt Bais. 'Einstein is geen groot wiskundige, je ziet hem worstelen met de formuleringen, die ook echt wel lastig zijn. Maar er is één ding waar je het koud van krijgt: dat ene is-gelijk-teken in de vergelijking die links de materie beschrijft en rechts de ruimte-tijd. Dat ene is-teken is Einsteins genie, de gekromde ruimte praat met de materie.'
Verwijten dat Einstein daarna weinig meer bereikte, zijn  belachelijk, zegt Bais strijdbaar. 'Hij plaatste grote vraagtekens bij de quantumtheorie, die beweert dat de natuur een soort loterij is. En zijn zoektocht naar een verbindende theorie voor de natuurkrachten kón niet slagen, omdat twee van de vier krachten nog onbekend waren. Maar daarna is zijn idee van een Theorie van Alles leidraad geworden voor de moderne natuurkunde. Zonder Einstein zelfs geen snaartheorie.' vk.tv/kennis Kijk naar de video met Sander Bais.
Bekijk  op http://grootstenatuurkundige.nl de hele shortlist en stem mee.
15VeLi..streamer
15VeLi..streamer
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%); Educational Institution Employees (64%)
Load-Date: September 25, 2009

End of Document
Page 2 of 2
