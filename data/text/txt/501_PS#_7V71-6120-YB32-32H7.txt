Deeltjesversneller Genève dreigt achter het net te vissen
Trouw
March 14, 2009 zaterdag
Copyright 2009 PCM Uitgevers B.V. All Rights Reserved

Section: WERELD; Blz. 12-13
Length: 434 words
Byline: Van onze redactie wetenschap
Body

SAMENVATTING:
Terwijl de nieuwe deeltjesversneller in Genève in de reparatie is, lijkt zijn tegenpool in Chicago er met de hoofdprijs vandoor te gaan.
VOLLEDIGE TEKST:
De oude deeltjesversneller bij Chicago lijkt zijn grote nieuwe tegenstrever in Genève de loef af te gaan steken. Het Tevatron in de Amerikaanse staat Illinois publiceerde deze week enkele resultaten die het waarschijnlijk maken dat de Amerikanen de hoofdprijs van de natuurkunde gaan winnen: het Higgs-deeltje.
Dat zou bijzonder zuur zijn voor de bouwers van de 'LHC' in Genève. Deze versneller die in september in gebruik werd genomen maar na tien dagen crashte, moet zijn drie miljard euro aan bouwkosten vooral legitimeren met de vondst van dat Higgs-deeltje.
Fysici speuren al jaren naar dit deeltje maar de zoektocht raakte in 2000 in een stroomversnelling toen de voorganger van de LHC (LEP) er in zijn nadagen een glimp van leek te zien. Een ontdekking was het echter niet en het Tevatron nam de fakkel over. De Amerikanen kwamen echter moeizaam op gang en dreigden door de LHC te worden ingehaald. Door de problemen met de LHC krijgt het Tevatron een herkansing.
Het is een helse zoektocht, de spreekwoordelijke speld in de hooiberg is er nog niets bij. Fysici moeten vele biljoenen botsingsprocessen doorvlooien in de hoop er één te vinden waarbij het Higgs-deeltje is ontstaan. Gelukkig helpt de natuur een handje. Volgens de 
Deeltjesversneller Genève dreigt achter het net te vissen
quantumtheorie spelen bij elke botsing alle elementaire deeltjes op de achtergrond mee en beïnvloeden ze de uitkomst zo een heel klein beetje.
Dit achtergrondeffect heeft fysici geleerd wat de massa van het Higgs-deeltje ongeveer moet zijn. De LEP had bijvoorbeeld een minimumwaarde vastgesteld. En deze week stelde de versneller in Chicago de maximumwaarde van de massa een flink eind naar beneden bij.
De massa ligt in een gebied dat ideaal is voor het Tevatron. Professor Sijbrand de Jong, de leider van een Nederlandse groep in Chicago, denkt dan ook dat er een goede kans is dat de versneller het Higgs-deeltje gaat zien. "Het is slechts een kwestie van tijd. Binnen twee à drie jaar hebben we het Higgs een paar keer in het vizier gehad."
Dat zou betekenen dat de LHC er niet meer aan te pas komt. De Geneefse versneller wordt naar verwachting pas in september weer opgestart en zal niet eerder dan in 2011 op volle toeren draaien.
Bovendien is de LHC veel te krachtig voor dit massagebied. De versneller ziet hier veel te veel en zal grote moeite hebben om alle gegevens te ontcijferen. Dus zelfs als men de strijd nog met Chicago aan kan gaan, is het de vraag of hij nog door de LHC gewonnen kan worden.
Notes

1; 2; 3; Het Higgs-deeltje is het laatste ontbrekende puzzelstukje in een fundamentele theorie van de natuurkunde: het Standaard Model. Deze theorie beschrijft de bouwstenen van de materie (zoals quarks en elektronen) en hun onderlinge wisselwerking.; Wat in het model ontbreekt, is massa. Geef je de deeltjes de massa die ze in werkelijkheid hebben, dan stort het bouwwerk in.; De Schot Peter Higgs bedacht in 1963 een elegante oplossing. Hij postuleerde dat de ruimte is gevuld met een soort stroperig veld dat deeltjes vertraagt, precies zoals je met massa verwacht.; De quantumtheorie schrijft voor dat bij zo'n veld een deeltje hoort, het Higgs-deeltje.; Zonder deeltje, geen veld en dus ook geen massa. Het zoeken kon beginnen.
Classification

Language: DUTCH; NEDERLANDS
Publication-Type: Krant
Subject: Physics (94%); Book Reviews (82%) (%)
Page 2 of 3
Deeltjesversneller Genève dreigt achter het net te vissen
Load-Date: March 13, 2009

End of Document
Page 3 of 3
