Quantumcharmeur
de Volkskrant
28 januari 2012 zaterdag
Copyright 2012 PCM Uitgevers B.V. All Rights Reserved

Section: Wetenschap; Blz. 6
Length: 173 words
Byline: Martijn van Calmthout
Body

Je kunt over wetenschap geen BBC-programma op radio of televisie aanzetten, of hij duikt erin op: professor Brian Cox, een über-enthousiaste, jongensachtige fysicus die het publiek innemend kond doet van de wonderen van de wetenschap. Maar wie vanwege Cox' charmante optredens zijn boek The Quantum Universe ter hand neemt (Allen 
Lane; ISBN 978 1 846 14432 5) komt van een koude kermis thuis. Met collega Jeff Forshaw is Cox vastbesloten de theorie van de kleinste deeltjes nu eens écht aan een breed publiek uit te leggen. En dat, haaks op alle wetten van het populaire genre, inclusief formules en diagrammen. Een lovenswaardig streven, al was het maar omdat over het quantum elders heel wat wordt afgewauweld. Maar het resultaat overtuigt nauwelijks, vooral doordat Cox en Forshaw de echte golfvergelijkingen uiteindelijk niet aandurven. In plaats daarvan hanteren ze een metafoor met watergolven en klokken die het quantumverhaal veel omslachtiger maken dan nodig. Wie echte natuurkunde wil leren, kan daarom beter een echt leerboek nemen.
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Physics (94%); Educational Institution Employees (81%); Mathematics (65%)
Quantumcharmeur
Load-Date: January 27, 2012

End of Document
Page 2 of 2
