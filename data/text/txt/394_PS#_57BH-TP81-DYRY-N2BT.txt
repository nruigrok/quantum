Higgs en  de diepere laag van  het leven
NRC Handelsblad
22 december 2012 zaterdag
Copyright 2012 NRC Media B.V. All Rights Reserved

Section: Special
Length: 1952 words
Byline: tekst Margriet van der Heijden foto Merlijn Doomernik
Body

SAMENVATTING
Euforie. Bezorgdheid. Verbazing. Zo vat Stan Bentvelsen zijn jaar met de ontdekking van het Higgsdeeltje samen.
VOLLEDIGE TEKST:
Stan Bentvelsen vindt het niks, het plan van de krant om hem een jaar te 'volgen'.
,,Waarom mij?"
Nou, omdat hij op het Nederlands instituut voor deeltjesfysica Nikhef leiding geeft aan veertig promovendi, postdocs en seniorfysici.
Omdat zijn team meedoet aan het Atlas-experiment  bij de enorme  LHC-versneller van het Europees instituut voor deeltjesonderzoek Cern, bij Genève.
Omdat een deel van zijn team ook jarenlang  heeft meegewerkt aan de bouw van dat haast onvoorstelbare  Atlas-apparaat, dat werkt op de grens van wat nog nét mogelijk is.
En vooral: omdat Atlas -  zo groot als het paleis op de Dam, zo zwaar als de Eiffeltoren en   met details fijner dan de dikte van een haar - straks weer uit zijn winterslaap ontwaakt.
Ja, en dan, als ook de gigantische  LHC-versneller weer draait,  moet Atlas gaan meten. Beter: Atlas moet samen met die LHC-versneller het langverwachte Higgsdeeltje ontdekken. Dit jaar nog. Daar 'rekent' iedereen op.
,,Maar ik ben al zo vaak in de media geweest", sputtert Bentvelsen - en dat klopt. In kranten, op de radio, maar ook op Twitter en in blogs  geeft Bentvelsen  geregeld commentaar op  de zoektocht naar de Higgs.  En hij speelde een hoofdrol  in de Nederlandse documentaire  Higgs, into the Heart of Imagi-nation. Met een grote grijns fietste hij daarin rond.
Was dat  te veel van het goede? Hij drukt   zijn vingertoppen tegen elkaar en staart door de ramen van zijn Amsterdamse werkkamer.  ,,Oké", zegt hij dan. ,,Als je maar schrijft dat ik spreek namens een groep mensen. En als het  niet  over mij persoonlijk gaat."
Theoretici mogen hun eigen gedachten hebben, als dat lukt, maar de experimentele deeltjesfysica is teamwork.
Maart
Heeft Bentvelsen nog steeds geen zin? Slokt de  Higgs hem op? Een afspraak maken kost moeite.
In Genève is net de winterstop afgelopen.  Door  de 27 kilometer lange, ondergrondse en ringvormige LHC-versneller  razen weer protonen met bijna de lichtsnelheid.
Die deeltjes  zijn opgehoopt in van elkaar gescheiden pakketjes. Zo'n 1.400 pakketjes draaien elke seconde 11.000 rondjes linksom door de LHC-ring, zo'n 1.400 andere draaien elke seconde evenveel  rondjes rechtsom. Precies  in het hart van de Atlasdetector kruist  elk pakketje bij elk rondje een tegenligger.
Dat geeft deeltjesbotsingen, inderdaad: bij elke kruising klapt  een stel deeltjes   frontaal op elkaar. En uit die botsingen proberen fysici  met  een  cocktail van fysica, statistiek en precisiemetingen   Higgsdeeltjes te destilleren.
Dat zit zo. Volgens de beroemdste wet van Einstein (E=mc2) kunnen uit de energie die bij de botsing vrijkomt, nieuwe deeltjes ontstaan. Volgens  de wetten van de quantummechanica duiken  die deeltjes op als in een ingewikkeld kansspel, in talloze varianten en combinaties. En volgens de theorie van Peter Higgs, Robert Brout en Francois Englert kan daar ook  een Higgs  tussen zitten -   in één op de vijf miljard botsingen.
De  kunst van het meten, met Atlas dus, is   om die sporadisch opduikende Higgsdeeltjes te herkennen. Tussen miljoenen andere  deeltjes die de Atlas-detector bij  botsingen laten oplichten   als een kerstboom. De  Atlas-onderdelen   liggen  als de schillen van een grootse ui rond het botsingspunt.  150 miljoen elektronische kanalen leggen vast hoe wegspattende deeltjes daar doorheen schieten.
,,In de winter hebben we  hard gewerkt aan de analyse van meetgegevens van 2011", zegt Bentvelsen, als we  dan toch  op  zijn Amsterdamse werkkamer zitten. ,,Vooral om beter te begrijpen hoe  Atlas op deeltjes reageert."
Dat geeft   inzicht   in de 'handtekening'   die  Higgsdeeltjes   achterlaten wanneer ze  uit elkaar vallen in  dochterdeeltjes,   die daarna    kenmerkende  sporen trekken in de 'uienschillen'.  Volgende week zullen Nederlandse fysici  daarover  in het Italiaanse Ischia met buitenlandse collega's praten. Daarna zullen ze zich over de nieuwste data buigen.
Intussen heeft Bentvelsen  soms slapeloze nachten. Dan vreest hij  dat de buitenwereld  de schouders zal ophalen, straks, als de Higgs eindelijk  opduikt. ,,Zo van: die Higgs was toch allang voorspeld?"
Snappen mensen  wel dat  je  experimentele bevestiging moet hebben, vraagt hij zich af. Dat je zonder metingen niks zeker weet?
Juni
Bentvelsen is net terug van een werkbezoek op  Cern.    ,,Er wordt    keihard gewerkt."
Volgend jaar gaat de LHC-versneller twee jaar voor reparatie uit  de roulatie, dus de deeltjesfysici willen  het Higgsdeeltje per se voor eind december  vinden. En  er is goede kans  dat dat lukt -  als de versneller niet stilvalt en  Atlas niet hapert.    Na het eerste jaar meten, doken in   december 2011 de eerste    signalen van een mogelijk  Higgsdeeltje op.
,,Maar het kunnen toevalstreffers zijn geweest", zegt Bentvelsen.  Zoals een vochtplek in het behang een gezicht kan lijken, zoals willekeurige klanken toevallig  een verstaanbaar zinnetje kunnen vormen, zo kunnen  willekeurige deeltjessporen de 'handtekening' van de Higgs  nabootsen.
Juist daarom verzamelen de deeltjesfysici honderden miljoenen deeltjesbotsingen. Zo willen  ze  voorkomen dat ze  alleen wat van die         'nephandtekeningen' vinden. En pas als de kans dat het om toevallige  dubbelgangers   gaat kleiner is dan  één op drie miljoen, nemen  ze een  nieuw deeltje serieus,
,,Die zekerheid  halen we niet voor juli, als de  internationale deeltjesconferentie in Australië is", zegt Bentvelsen.  ,,Cern zal daar  geen ontdekking aankondigen. Misschien gebeurt dat in september, op  de deeltjesfysica-bijeenkomst in Krakau."
4 juli
De Higgs bestaat.
De persconferentie in Genève, een dag voor de grote Australische  conferentie, duurt eindeloos. Zelfs experts duizelt het van alle details. Maar: er is een deeltje aangetroffen. Met  kenmerken van een Higgs. En terwijl dat deeltje wereldnieuws wordt, ontkurken Bentvelsen en al zijn collega's in Genève, Amsterdam en andere steden de  champagne.
Hun ontdekking heeft de kijk op het universum  voorgoed veranderd.
9 juli
,,Euforie.  Nog steeds. Onwezenlijk." Het enthousiasme van  Bentvelsen spat uit de telefoon. Hij  is weer in Nederland.
,,Het gekke is, in de loop van het werk waren we  met het einddoel   helemaal niet  meer 
bezig - we prutsten aan de detector, worstelden met  software, tobden over  tegenslagen...  En nu  ineens beseffen we: het bestaat  echt, het deeltje waar we  twintig jaar met man en macht naar gezocht hebben. Hier deden we het dus voor."
Hij vertelt over de  week  voor de bekendmaking. ,,Op opeenvolgende avonden hebben we de blindering van de verschillende datasets  opgeheven. En  telkens bleek: de signalen zitten right  on  spot."
Hij bedoelt dit. Het Higgsdeeltje kan op meerdere  manieren uit elkaar vallen, en zo   verschillende handtekeningen in Atlas  achterlaten. Maar de fysici hadden tijdens de analyse bepaalde details van  het  mogelijke nieuwe deeltje afgeschermd - 'geblindeerd'.   Zo wilden ze voorkomen dat ze onbewust op een gewenste uitkomst stuurden. En zo konden ze alle    handtekeningen pas op het laatst  echt bekijken en vergelijken.
Bentvelsen:  ,,Op de avond voor de bekendmaking hebben we nog uren  vergaderd. Zijn de  resultaten werkelijk solide? Hoe maken we ze bekend? En ook: waarmee zal tegenhanger CMS (het tweede experiment bij de LHC-versneller, red.)  komen?  De CMS-collega's   mochten, net als wij,  niks naar buiten brengen. Maar goed: de resultaten van Atlas en CMS  bleken elkaar dus  te bevestigen."
Hij lacht. ,,Ik ben nog steeds  verbaasd."
September
,,Krakau is de stad waar Stanislaus vandaan kwam - ik ben op zoek naar het standbeeld van de man naar wie ik ben genoemd", twittert Bentvelsen. De bijeenkomst in Krakau heeft een ander karakter gekregen dan hij een paar maanden geleden dacht. Het gaat niet over de ontdekking van de Higgs, maar over: hoe verder na de Higgs? Er worden plannen voor nieuwe, nog grotere versnellers besproken.
,,Natuurlijk moeten we verder", zegt Bentvelsen een paar dagen later in Amsterdam. ,,Kijk, als je vijf quarks hebt ontdekt en je vindt een zesde, dan is dat mooi, maar niet  verrassend. Terwijl het Higgsdeeltje - dat is  zó  anders dan alle andere bouwsteentjes van de materie.  Het Higgsdeeltje geeft al die andere deeltjes massa. Het doet iets wat we nooit eerder gezien hebben. Er gaat een nieuwe wereld achter schuil."
Maar eerst moeten de experimenten op Cern worden afgemaakt, zegt hij dan weer terughoudender. Want: ,,Misschien is dit deeltje geen Higgsdeeltje. Of misschien gedraagt het zich toch  iets anders dan wij van een Higgsdeeltje  verwachten. Dat we het al in juli ontdekten, kwam bijvoorbeeld doordat het 20 procent vaker opdook  dan voorspeld. Dat kan toeval zijn, alweer, maar dat moeten we eerst onderzoeken."
Klinkt daar reserve?  ,,Ik blijf sceptisch, ja. Eerlijk gezegd vind ik de Higgs wiskundig gezien  een beetje een gedrocht.  Daarom heb  ik ook wel stiekem gehoopt dat we hem niet zouden vinden. Dat de natuur toch anders in elkaar zou zitten. Eleganter. Ik vind het nog steeds raar  dat de natuur zich  voegt naar zulke ingewikkelde, bijna  lelijke wiskunde. Of beter: naar zulke  bedachte, niet eenvoudige  concepten."
Hij zet zijn vingertoppen tegen elkaar.  ,,Misschien zit er iets diepers onder.  Ook daarom moeten we verder op zoek."
December
,,Weet je zeker dat je dit wilt doorzetten?", vraagt Bentvelsen. Huh? We hebben elkaar  toch het hele jaar door gesproken? ,,Oké", zegt hij.
Het mogelijke Higgsdeeltje is tijdens de verdere metingen steeds meer een echt Higgsdeeltje gebleken. ,,Ik denk niet dat we daarover al in december  publiceren, maar alles wijst erop dat dit de echte Higgs is." En 'het jaar van de Higgs' blijkt  in drie woorden samen te vatten: euforie, bezorgdheid, en verbazing.
Euforie, zelfs  nu nog af en toe, omdat ,,niks mooier is dan een ontdekking waarmee je een  diepere laag aanboort onder bestaande kennis." En omdat het ,,ongelooflijk is dat duizenden mensen samen twintig jaar naar een bijna onhaalbaar doel toewerken, én het bereiken".
Bezorgdheid, nog steeds, dat de buitenwereld nu denkt dat de deeltjesfysica af is.
En verbazing, ook nog steeds, dat dit Higgsdeeltje, dit vreemde wiskundige gedrocht, kennelijk echt bestaat.
Hij kijkt. ,,Op een vreemde manier past zo'n driehoek  van gevoelens  bij de rest van dit  jaar", zegt hij dan. ,,Dat zat ook vol wisselingen."
,,Eind vorig jaar is mijn vader overleden. Dit voorjaar ben ik hertrouwd, dat was juist iets moois.  En een maand na de ontdekking van de Higgs  is mijn broer  doodgegaan. Een hartstilstand.
,,Het maakte alles anders. Ik kan het niet goed verwoorden, maar het is alsof het leven een diepere laag heeft gekregen. Ik ben anders naar mensen gaan kijken. Ik zie  kanten aan ze die ik vroeger niet zag."
Hij aarzelt. ,,Het   klinkt esoterisch, zeker voor een natuurkundige, maar op een vreemde manier paste de ontdekking van de Higgs daarbij. Misschien omdat ook de Higgs voor  een diepere laag zorgt - een onderstroom die we niet helemaal begrijpen, maar die er wel is."
Komen deze woorden wel over, vraagt hij dan, want het klinkt allemaal niet zo duidelijk. ,,Maar op een gekke manier was dit jaar dus,  ondanks alles, ook mooi." Stilte. 
,,Kennelijk is het leven zo."
Het is niet te verwoorden. Het is.
Ik ben anders naar mensen gaan kijken. Ik zie  kanten aan ze die ik vroeger niet zag
Fysicus  Stan Bentvelsen  (Den Hoorn, 1965) begon het jaar in de wetenschap dat de wereld op de ontdekking van het Higgsdeeltje (dat andere deeltjes massa geeft) zat te wachten. Zijn team van veertig wetenschappers neemt deel aan het onderzoek in Genève met de deeltjesversneller. Op 4 juli kwam het grote nieuws naar buiten: Higgs bestaat.
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Physics (94%)
Organization: EUROPEAN LABORATORY FOR PARTICLE PHYSICS (57%)
Load-Date: December 24, 2012

End of Document
Higgs en  de diepere laag van  het leven

Higgs en  de diepere laag van  het leven

Page 2 of 6

Page 2 of 6





