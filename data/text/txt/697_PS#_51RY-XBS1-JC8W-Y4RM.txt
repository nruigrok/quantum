Geloven is verzet tegen het zinloze; 36 argumenten voor een godsbewijs
NRC.NEXT
21 december 2010 dinsdag
Copyright 2010 NRC Media B.V. All Rights Reserved

Section: ZIN
Length: 1528 words
Byline: Toef Jaeger
Body

SAMENVATTING
In 36 argumenten voor het bestaan van God zoekt Rebecca Newberger Goldstein naar de oorsprong van religie.
Gelovigen accepteren hun onbelangrijkheid niet.
VOLLEDIGE TEKST:
Bidden kan online, surfende katholieken hebben een katholieke twittertest gehouden (de winnaar werd dit weekeinde bekend gemaakt: priester Ruud Verheggen) en de herziene Statenbijbel vliegt de CPNB-bestsellerlijst in. In Zweden bestaat de mogelijkheid om op het verkiezingsformulier een eigen kandidaat in te vullen: God, Donald Duck en 'ikzelf' werden afgelopen najaar het meest genoemd als de figuren die het beste het land konden besturen.
Kortom: dit lijken bij uitstek de tijden voor een roman met de titel 36 argumenten voor het bestaan van God. Hierin vertelt Rebecca Newberger Goldstein het verhaal van een wetenschapper, Cass Seltzer, die - in de traditie van Richard Dawkins en Christopher Hitchens - systematisch probeert aan te tonen dat God niet bestaat (of anders gezegd: die 'God harpoeneert', zoals een vriendin verklaart). Seltzer is een goedmoedige sul, die zich bezighoudt met 'psychologie voor gelovigen'. Hij moet wel, domweg omdat niemand anders zich ervoor interesseert maar er wel college-uren vrij voor zijn gemaakt. Na jaren les te hebben gegeven aan een onbeduidende universiteit schrijft hij tot zijn eigen verrassing een bestseller, The Varieties of Religious Illusion. Time Magazine roept hem prompt uit tot 'atheïst met een ziel' en zijn agent besluit dat het misschien tijd wordt Cass Seltzer serieus te gaan nemen als potentieel winstgevend auteur.
36 argumenten voor het bestaan van God: als je er even over nadenkt, zijn dat er 35 teveel. Want wie gelooft, zoekt geen bewijs - je gelooft uit overtuiging en die overtuiging vormt  het enige argument, reden waarom het zo moeilijk is om met gelovigen te discussiëren. Maar, zo benadrukt Seltzer, er is een rijke traditie waarin religie en wetenschap met elkaar het gevecht aangaan. En soms overeenstemming zoeken, meestal op het terrein van de filosofie.
Nadenken over het al dan niet bestaan van God, het is een worstelwedstrijd van eeuwen met in de ene hoek de man met de meetlat die probeert het bestaan van God logisch te deduceren of ontkennen, in de andere hoek de zoekende mens die naar boven kijkt, op zoek naar een ander soort verlichting.
Het gaat dan natuurlijk eerst over de problemen waarin Copernicus en Galileï terechtkwamen met hun ontdekkingen, en de mooie verhalen over ruzies met de paus (,,En toch draait ze", mompelde Galileï en het duurde twee eeuwen voordat hem dat door de kerk werd vergeven). Maar de discussies bleven tot in de twintigste eeuw gaande. Zelfs Einstein geloofde niet in zijn kwantummechanica. De consequenties daarvan (een deeltje kon op twee plaatsen tegelijk zijn, omdat je alleen zeker kon zijn van óf plaats óf snelheid, nooit van beide) bevielen hem niet. Als zijn theorie klopte, zou dat betekenen dat het heelal fundamenteel onkenbaar was. ,,God dobbelt niet", aldus Einstein. Inmiddels is ook de wetenschap erachter: God dobbelt wel. Of, de consequentie, God bestaat niet.
Argumenten voor en tegen het bestaan van God liggen dicht bij elkaar - niet alleen in dit boek maar ook op internet. Wie Google de zoekopdracht 'argumenten voor het bestaan van god' geeft, krijgt als eerste resultaat een pagina waarop argumenten tégen verzameld zijn. Dat past in deze tijd, waarin het CDA gedecimeerd is, en waarin Richard Dawkins en Christopher Hitchens tot de voornaamste filosofen op het gebied van religie gerekend worden. Harde, zakelijke en oneerbiedige (en daarom vaak behoorlijk grappige) denkers die in de menselijke neiging tot religie de bron van veel kwaad zien. Hitchens - die op het ogenblik wegkwijnt aan kanker - heeft nog steeds slechts meewarigheid over voor wie voor hem wil bidden. Jammer wel, dat had zo goed online gekund.
Goldstein koppelt de vraag of God bestaat in haar roman nadrukkelijk aan de discussie die eigenlijk steeds gevoerd wordt: bestaat ware liefde? Bestaat het bewustzijn? Heeft de mens een vrije wil? Vanuit de filosofie is het antwoord meestal ja, en de wetenschap reageert dan met de observatie dat het bewustzijn een illusie is, en dat vrijwel alles wat een mens doet niet voorafgegaan, maar juist gevolgd wordt door de gedachte eraan. Je bent een willoos subject van elektrische stromen in je hoofd. Dat is een onverdraaglijke en absurde gedachte, als je de consequentie volgt: hoe kunnen mijn handen nu gestuurd worden om de woorden in te typen voordat ik ze heb bedacht? Wat heeft het dan nog voor zin om iets te typen, te denken, te schrijven, te doen?
En dat is meteen een van de 36 argumenten uit de appendix uit de roman van Goldstein: dat van 'de onverdraaglijkheid van het onbelangrijk-zijn'. Dat argument luidt: niets van wat er nu gebeurt is over een miljoen jaar nog belangrijk. Dat geldt voor elk tijdstip. Dus is geen enkel tijdstip belangrijk. Dat is natuurlijk erg vervelend, en dus er moet er een reden zijn dat wat nu gebeurt wél belangrijk is voor over een miljoen jaar. De mens kan zo'n perspectief niet innemen, dat kan alleen iets dat eeuwig is. Ergo: God bestaat.
Vervolgens legt Seltzer uit wat de denkfout is (iets kan niet waar zijn omdat de onwaarheid onverdraaglijk is) net zoals hij dat met de andere 35 argumenten doet die hij heeft verzameld. Kant, Spinoza, Pascal: hun pogingen om hun geestelijke en verstandelijke overtuiging te combineren, worden een voor een ontrafeld in de appendix. Van oerknal tot morele waarheid, ze zijn wel met God in verband gebracht en dat verband wordt onderuit gehaald.
In de roman zelf heeft elk hoofdstuk ook de titel van een argument voor God maar die zijn hier veel   'zachter': het argument 'uit het bestaan van een gedicht', of 'de problematische afstand'. De argumenten van het leven, het gevoel, het onbegrijpelijke, misschien toch het 'hogere', argumenten in elk geval die niet vatbaar zijn voor rationele discussie. En dus: iets is niet god, en ook niet 'iets' hogers: ,,Liefde is wat overblijft na de onttovering van de wereld", besluit Seltzer.
En zo is zijn cirkel rond. Hij zoekt naar godsbewijs, dat lukt niet, tot zijn wetenschappelijke tevredenheid. Maar in zijn leven komt hij uit bij het raadsel van de liefde, al even moeilijk te definiëren. Maar wat is liefde? De Bijbel geeft antwoord: 'God is liefde' staat er in de eerste brief van Johannes aan de apostelen. En daar zit hij dan, met een ongerijmd godsbewijs - no. 37. 36 argumenten: het waren er niet 35 te veel, maar één te weinig.
Liefde is wat overblijft na de onttovering van de wereld, besluit Seltzer
Negen  argumenten waarom God niet bestaat
Dit weekeinde sprak de komiek Ricky Gervais zijn kerstboodschap uit (na te lezen op het blog van The Wall Street Journal). De titel was: Waarom ik een atheïst ben.
1. Ik geloof niet in God omdat er absoluut geen wetenschappelijk bewijs is voor zijn bestaan en voor zover ik weet is de definitie van God een logisch onmogelijke in dit universum. Het is nogal ironisch dat dit argument als onbeleefd en betuttelend wordt ervaren, en als arrogant. Want wetenschap discrimineert niet.
2. Geloof is niet zo effectief als een medicijn. Penicilline als placebo werkt niet. De opmerking van gelovigen: 'voor mij werkt het' gaat niet op bij medicijnen. Voor het geloof geldt:  voor mij werkt het niet.
3. Waarom ik niet in God geloof? Nee nee nee; waarom geloof jij WEL in God? De bewijslast ligt bij de gelovigen: jullie zijn ermee begonnen.
4. Als iemand me kwalijk neemt dat ik geen religieuze gevoelens koester, dan zeg ik altijd: ,,Ja, zo heeft God mij gemaakt''
5. De volgende keer dat iemand me vraagt of ik in God geloof, zeg ik: ,,Welke? Zeus? Hades? Jupiter? Mars? Odin? Thor? Krishna? Vishnu? Ra? " En als ze dan zeggen: ,,Nee, gewoon, God. Ik geloof in de enige God." Dan wijs ik ze erop dat ze bijna net zo atheïstisch zijn als ik. Ik geloof niet in 2.870 goden, zij geloven er niet in 2.869.
6. 75 procent van de Amerikanen is godvrezend christen. 75 procent van de gevangenen is godvrezend christen. 10 procent van de Amerikanen is atheïst. 0,2 procent van de gevangenen is atheïst.
7. Het atheïsme heeft me veel geschonken: de gift van waarheid, wetenschap, de werkelijke schoonheid van deze wereld. De evolutietheorie, zo'n elegant en simpel verhaal dat alleen het grootste Engelse genie het bedacht kan hebben. Evolutie van planten, dieren, mensen - met verbeelding, vrije wil, liefde, humor. Ik had geen bestaansreden meer nodig, alleen nog maar een reden om te leven. En verbeelding, vrije wil, liefde, humor, plezier, muziek, sport, bier en pizza zijn heel goede redenen om te willen leven.
8. Wat betekent de vraag 'Waarom geloof je niet in God' eigenlijk? Volgens mij twijfelt de vragensteller aan zijn eigen geloof. Eigenlijk vragen ze: 'waarom ben jij zo bijzonder? Waarom ben je niet gehersenspoeld, zoals de rest? Hoe durf je te zeggen dat ik gek ben en nooit naar de hemel zal gaan, f*** you!' Laten we eerlijk zijn, als er maar één mens in God geloofde, zou hij raar aangekeken worden. Maar omdat het er zoveel zijn, wordt het geloof geaccepteerd.
9. Nee, je zult niet branden in de hel. Maar je kunt toch maar beter een beetje aardig zijn.
Notes

Rebecca Newberger Goldstein: 36 argumenten voor het bestaan van God. Vertaald door 
Hanneke Bos en Theo Scholten. Contact, 440 blz. EUR 29,95
Graphic

 
God, detail uit een fresco van Michelangelo aan het plafond van de Sixtijnse Kapel in Rome. 
Foto Ullstein bild
Classification

Language: DUTCH; NEDERLANDS
Publication-Type: Krant
Journal Code: nrc.next
Subject: Religion + Spirituality (94%)
Load-Date: December 20, 2010

End of Document
Geloven is verzet tegen het zinloze; 36 argumenten voor een godsbewijs

Geloven is verzet tegen het zinloze; 36 argumenten voor een godsbewijs

Page 2 of 5

Page 2 of 5





