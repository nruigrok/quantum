Wetenschapsnieuws
de Volkskrant
10 juni 2017 zaterdag
Copyright 2017 De Persgroep Nederland BV All Rights Reserved

Section: Sir Edmund; Blz. 52
Length: 445 words
Body

BIER GEEFT LICHT
Gemanipuleerd gist geeft pilsje waterige gloed.
'I bio-engineered glowing beer and it hasn't killed me (yet)'. Met die lastig vertaalbare woorden heeft redacteur Terrence O'Brien van technieksite Engadget onthuld dat hij erin is geslaagd bier te brouwen dat groen fluoresceert onder blacklight. O'Brien ging er thuis toe over gistcellen genetisch te manipuleren met een commercieel verkrijgbare thuisset voor CRISPR-Cas, de nieuwe, simpele techniek voor genetische manipulatie die sinds enige jaren furore maakt. Daarmee voorzag hij de gistcellen van een gen dat kwallen gebruiken om fluorescerend eiwit aan te maken. Het resultaat viel overigens wat tegen, schrijft O'Brien. 'Uiteindelijk was het een bleek schijnsel in plaats van een verblindende gloed.'
WOLF HERKENT ONRECHT
Gevoel voor onrechtvaardigheid geen gevolg van leven onder de mensen.
Van honden was het al bekend, maar nu blijken ook wolven de eigenschap te bezitten: ze zijn gevoelig voor onrechtvaardigheid. Wetenschappers van de Universiteit voor Diergeneeskunde in Wenen ontdekten dat wolven, net als honden, weigerden mee te werken aan een experiment als ze daarvoor geen beloning kregen of een geringere beloning dan een soortgenoot. Omdat de reactie bij wolven even sterk was als bij honden concluderen de onderzoekers dat de gevoeligheid voor onrecht geen gevolg is van domesticatie - aanpassing aan de mens. Ze beschouwen het als gedrag dat de dieren hebben geërfd van hun gemeenschappelijke voorouders. De onderzoekers lieten de dieren op een knop drukken. Als ze daarvoor niet werden beloond of minder werden beloond dan een soortgenoot weigerden ze eerder aan de opdracht te voldoen dan 
Wetenschapsnieuws
wanneer er geen ander dier bij betrokken was. 'Ze weigerden niet alleen omdat ze geen beloning kregen. Ze weigerden omdat het andere dier iets kreeg en zij zelf niet', aldus een van de onderzoekers. De studie verscheen in Current Biology.
PLAT MAGNETISME
Amerikanen maken eerste tweedimensionale magneet.
Amerikaanse onderzoekers hebben ontdekt dat ze met ordinair plakband van een kristal van de verbinding chroomtri-jodide laagjes van één atoom dik kunnen trekken die magnetisch zijn. Tot nu toe was het bestaan van tweedimensionale magnetische materialen zelfs theoretisch niet helemaal zeker. Sinds de ontdekking in 2004 van het enkellagige koolstofgrafeen (door de Nederlands-Russische Andrei Geim en Konstantin Novoselov) staan atoomdunne materialen sterk in de belangstelling. Tot nog toe waren al wel 2D-geleiders bekend, isolatoren en ook supergeleiders. De magnetische variant is mogelijk bruikbaar in nieuwe geheugenchips of quantumcomputers, speculeert Nature.
Bekijk de oorspronkelijke pagina: pagina 52
Classification

Language: DUTCH; NEDERLANDS
Publication-Type: Krant
Subject: Animals (94%); Biotechnology + Genetic Science (71%); Biotechnology Industry (71%)
Industry: Computing + Information Technology (67%)
Load-Date: June 9, 2017

End of Document
Page 2 of 2
