['Welkom! IK BEN LABRADOR.' Een vrouw van rond de v...]*
de Volkskrant
8 juli 2017 zaterdag
Copyright 2017 De Persgroep Nederland BV All Rights Reserved

Section: Magazine Reportage; Blz. 38, 39, 40, 41, 42, 43
Length: 2425 words
Byline: EVELINE RETHMEIER
Highlight: Anders dan de meeste communes uit de hippietijd is Damanhur in Italië springlevend. 'Mensen maken hier een transformatie door.'
Body

'Welkom! IK BEN LABRADOR.' Een vrouw van rond de veertig loopt me enthousiast tegemoet op de parkeerplaats. Hier lijkt het nog een vakantiepark: vergeelde vlaggen en een bord met 'Welkom' in zeven talen. Ik ben in Damanhur: een in de jaren zeventig ontstane alternatieve leefgemeenschap in de heuvels ten noorden van Turijn, met een eigen grondwet en een eigen economie met een eigen munt. Damanhur bestaat dit jaar veertig jaar en is groter dan ooit, met 'ambassades' over de hele wereld; ook in Oosterbeek is er een. In de gemeenschap zelf in Italië wonen nu zeshonderd mensen permanent en tweeduizend mensen parttime. Daarnaast ontvangt Damanhur jaarlijks duizenden bezoekers vanuit de hele wereld. En dus zo af en toe een journalist. 
Na een paar maanden heen en weer mailen (waarin ik wen aan zinsneden als 'hartelijke groet, Labrador'- iedereen draagt hier een dierennaam) krijg ik het bericht dat ik twee dagen mag langskomen. Labrador begroet me met dikke zoenen en een gelukzalige glimlach. 'We zijn zo blij dat je hier eindelijk bent! Ik draag je nu over aan Mier.' Mier kijkt zo mogelijk nog verrukter dan Labrador als ze mij de hand schudt. Ze draagt een elegant geel jurkje en heeft een woeste bos blond haar. Ze is het tegenovergestelde van de vrouw in paarse gewaden, vlechten tot op de billen en kralenkettingen die ik had verwacht. 
Terwijl we de tuinen inlopen, vertelt Mier mij hoe ze in 1983 op haar 21ste vanuit 
Florence naar Damanhur is gekomen en nooit meer is weggegaan. Ik reken. Mier is dus 56, maar ze lijkt geen dag ouder dan 40. Haar comfortabele leven voelde leeg en doelloos. Mier: 'Ik zag op televisie bij een rondje zappen deze groep in Damanhur en dacht: 'Die lui zijn zo gek als een deur, die moet ik ontmoeten!' Een schaterlach volgt. Ze omschrijft Damanhurianen als 'mensen die dicht bij de natuur leven, zich inzetten om betere mensen te worden en zo een betere wereld proberen te creëren.' Er is weinig op af te dingen, maar het zegt me nog weinig. We lopen langs beelden van eenhoorns met regenbogen en draken, en ook van de Egyptische zonnegod Horus. In het gras liggen cirkels van gekleurde keien. Mier wandelt naar een eik en legt haar hoofd en handpalmen tegen de stam. Ze nodigt me uit om, als ik dat wil, ook de boom te begroeten. Ik wil niet onbeleefd zijn, maar uit journalistiek oogpunt ook geen boomliefde veinzen en vind een compromis in een snelle veeg met mijn voorhoofd langs de stam. 
Damanhur werd in 1977 opgericht door de filosoof en kunstenaar Oberto Airaudi, later Valk Paardenbloem. Na een aantal congressen in Turijn waar hij een nieuw model samenleving had gepresenteerd, begon hij samen met een veertigtal andere 'spirituele onderzoekers' een ethisch-sprituele gemeenschap. Volgens de leer van Airaudi heeft ieder levend wezen een goddelijke kracht in zich, zijn diepere zelf, die bereikt kan worden middels meditatie en bewustwording van de 'heiligheid van het universum.' 
Mier kneedt in het luchtledige met haar handen. 'Mensen maken hier een transformatie door.' 'Vandaar die dierennamen?', vul ik aan alsof ik precies begrijp wat ze net heeft verteld. Ze knikt en legt uit dat zij vroeger lui, ijdel en snel op haar teentjes getrapt was, maar door Damanhur veranderd is en toen de naam Mier Koriander heeft gekozen (elke dierennaam wordt gevolgd door een plantennaam). Die namen kies je niet alleen; de rest van de gemeenschap bemoeit zich er ook stevig tegenaan. Pas als een ruime meerderheid de naam geschikt vindt, mag je hem dragen. Mier: 'Er was een jongen van 20, een echte macho, die per se de naam Adelaar wilde, maar dat was niet goed voor hem. Na vier keer aandringen, is hij akkoord gegaan met Rups, de naam die hij al jaren met waardigheid draagt.' 
Anders dan de meeste gemeenschappen uit de hippietijd is Damanhur nog altijd springlevend. Sinds een paar jaar bestaat het 'New Life'-programma, waarmee je drie maanden op proef in Damanhur kunt leven en de gebruiken en regels leert. Kosten: 700 euro per maand. De Nederlandse Karin, die inmiddels Zigola (een kleurige zangvogel) heet, doorliep vijf jaar geleden het New Life-programma en is gebleven. Ze woont in een gemeenschap een paar kilometer verderop. Mier rijdt in haar Fiat via haarspeldbochten de berg op naar il bosco sacro (het heilige bos) waar Zigola op mij wacht. Om haar heen geven New Life-ers de cirkels van keien een likje verf. Zigola is 42 en ook zij ziet er beduidend jonger uit. Glanzend bruin haar, oorbellen met veertjes en grote lichte ogen. In haar leven vóór Damanhur werkte ze na haar studie technical engineering als consultant en woonde ze in Amsterdam. 
Zigola: 'Ik had leuke vrienden, een goede baan en een prettig leven, maar ik had al jaren het gevoel van 'is dit alles?' Eenmaal in Damanhur viel alles op zijn plek. Zigola: 'Het sprak me aan dat hier van alles woont: advocaten die 's ochtends in pak naar hun werk gaan, verplegers, noem maar op. Het is geen sekte die zich afsluit van de buitenwereld.' 
Ze is blij dat ze oprichter Valk nog heeft meegemaakt. Vier jaar geleden overleed hij aan een levertumor die hij, in lijn met zijn principes, niet door de reguliere medische zorg wilde laten behandelen. Ze praat met veel lof en ontzag over hem, maar merkt ook op dat hij autoritaire, grillige en soms zelfs manipulatieve trekjes had. Zigola: 'Hij had goede en slechte kanten, net als ieder mens.' 
In Damanhur is men ervan overtuigd dat Valk uit de toekomst kwam. Zigola had aanvankelijk moeite met de verhalen over tijdreizen. 'Ik weet hoe kwantummechanica werkt en dat tijdreizen niet mogelijk is, maar inmiddels heb ik dingen ervaren die me er toch in laten geloven. Die overtuiging is ook nodig om het te laten werken.' Haar ratio blijft haar soms in de weg zitten in Damanhur. Bepaalde rituelen zijn door Valk zo gedetailleerd beschreven, stap voor stap, beweging voor beweging, dat ze zich soms afvraagt of het echt uitmaakt dat ze een stok bovenhands vasthoudt in plaats van onderhands. Ze knippert met haar ogen in de zon en kijkt peinzend voor zich uit. 'Maar toen ik laatst één stap niet helemaal precies had uitgevoerd, had ik daar de hele nacht energetisch last van. Ik heb geen oog dichtgedaan.' 
Ze is een van de twee Nederlanders in Damanhur, relatief weinig in vergelijking met de 
Zweden, Duitsers en Fransen die er wonen. Het merendeel is nog altijd Italiaan. Veel 
Nederlanders die het New Life-programma hebben doorlopen, besluiten zich niet in Damanhur te vestigen maar bezoeken de gemeenschap een paar keer per jaar. Bij een pizzavond georganiseerd door Gordeldier ontmoet ik Henry, Marijke, Jack en Lucy. Ze hebben die dag een cursus gehad over het rechtssysteem in Damanhur. Tussen twee pizzapunten door vraagt Lucy wie morgen ook naar de cursus 'Het Ontwaken van de Godinnen' gaat. 
De hele tafel deelt een grote liefde voor Damanhur en haar wijlen oprichter. Jack vertelt met overslaande stem dat hij de eer had om in Damanhur te zijn tijdens het overlijden van Valk Paardenbloem. 'Ongelofelijk: hij overleed precies tijdens de vollemaanviering. We hebben zelfs zijn opgebaarde lichaam mogen zien.' 
Marijke heeft vijftien jaar lang af en aan in Damanhur gewoond. Volgens haar zijn Nederlanders uiteindelijk te nuchter en te eigenwijs om zich te schikken in het hiërarchische systeem van Damanhur. Valk was de absolute baas, en nu zijn het drie wijzen die zijn lijn en visie bewaken en bij conflicten een uitspraak doen. Binnen de familiecellen (er zijn er vijfentwintig in totaal) is er een familiehoofd. Lucy vult aan: 'Niets voor Nederlanders. Die vragen zich bij alles af waarom iets op een bepaalde manier gaat en of het niet anders kan.' Jack en zijn vrouw waren na hun New Life-programma twee jaar geleden graag gebleven, maar zagen financiële obstakels. Jack: 'In Italië een baan vinden is erg moeilijk en het is niet gezegd dat je in de gemeenschap werk kunt vinden. In Damanhur wonen, is niet goedkoop.' 
Tot een aantal jaar terug moesten bewoners van Damanhur alles inleveren: van erfenissen tot spaargeld en salaris. Met dat geld zijn de eerste huizen en stukken land gekocht. Het systeem is enigszins versoepeld, maar nog altijd moeten bewoners zich financieel blootgeven. Salarissen, studiebeurzen, pensioenen en uitkeringen die mensen ontvangen, worden deels afgedragen aan Damanhur. Hoe groot dat deel is, hangt af van wat mensen willen reserveren voor eigen aankopen, zoals vliegtickets naar huis, benzine en persoonlijke spullen. Dit gaat allemaal in overleg met de familiecel. De grootste kritiek van uittreders is het feit dat ze financieel niets meer over hebben, eenmaal buiten de grenzen van Damanhur. De lokale munt 'credito' is in de buitenwereld waardeloos, en voor een pensioen sparen is niet mogelijk. Damanhur ìs de pensioenvoorziening: voor ouderen wordt met het gemeenschappelijke geld gezorgd. De financiën van Damanhur zijn niet altijd even transparant. Oprichter Valk werd in 2013 aangeklaagd voor belastingontduiking voor een bedrag van 4 miljoen euro. Voor anderhalf miljoen trof hij een schikking met de fiscus. Zijn vermogen, opgebouwd met onder andere de verkoop van honderden schilderijen die hij tijdens zijn leven maakte, liet hij na aan Damanhur. 
De volgende morgen rijd ik met Mier naar het tempelcomplex van de commune. We rijden via het laboratorium van Gorilla Eucalyptus, haar echtgenoot. Gorilla blijkt een bebrilde vijftiger in een roze Ralph Lauren-overhemd, ingenieur van huis uit. Hij zet mij naast een varen en een elektrisch apparaat dat via draadjes met knijpers aan de bladeren wordt bevestigd. De techniek vangt de elektromagnetische variaties van het oppervlak van de bladeren op en zet ze om in geluid, aldus Gorilla. Hij waarschuwt dat planten lang niet altijd zin hebben om muziek te maken, maar de varen blijkt vandaag geen bezwaar te hebben. Hoge elektronische melodieën klinken uit de boxen. Ik kijk naar de varen, terwijl Mier uitlegt uit dat deze muziek ziekten kan genezen. 
Onderweg wijst Mier aan welke huizen en welke grond van Damanhur zijn. De gemeenschap bezit ruim 520 hectare grond en 85 huizen. Mier vertelt dat Damanhur een nieuw stuk grond op het oog heeft om een bungalowcomplex te bouwen voor de New Life'ers. Mier: 'Het plan hebben we al voorgelegd aan de gemeenteraad.' De kans dat de gemeenteraad de plannen afwijst, is klein. De raad, inclusief burgemeester, bestaat uit Damanhurianen, net als de andere vier gemeenten in de vallei waarover Damanhur is verspreid. 
In het dorpje Vidracco staat het middeleeuwse kerkje er wat verloren bij, uitkijkend op de esoterische muurschilderingen aan de overkant van de straat. Volgens Mier zijn veel bewoners best blij met Damanhur, omdat ze voor werk en een nieuwe aanwas van mensen en kinderen zorgen in dorpjes die anders leeglopen. Ze zegt het op een toon dat ze vooral niet moeten zeuren. Damanhur kocht ook de verlaten schoenfabriek in het dorp en transformeerde die tot hun 'crea-centrum' waar cursussen en tentoonstellingen worden georganiseerd, een biologische winkel huist (met Damanhur-wijnen en Damanhur-kazen) en souvenirs worden verkocht ('Neem een stukje Damanhur mee naar huis en blijf in contact met onze droom!'). Een busje met acht Japanners snelt richting juwelier, waar Damanhur-sieraden met Damanhur-stenen en Damanhur-mineralen in de vitrine liggen. 
Ik kijk van een afstandje naar Mier die breed lachend en met uitgestrekte armen iedere passant begroet, en besef dat ik haar nog geen seconde enigszins chagrijnig heb zien kijken. Als journalist word ik regelmatig op sleeptouw genomen door persvoorlichters. Die vallen doorgaans binnen een half uur uit hun rol. Mier niet. Die zwiert mijn kant op en stelt voor om eindelijk het tempelcomplex binnen te gaan. 
De Tempels van de Mensheid vormen een complex dat bestaat uit acht tempels die met elkaar verbonden zijn via een gangenstelsel, op 72 meter diepte, uitgegraven in het diepste geheim. Iedere zaal is versierd met mozaïeken, glas in lood, beelden en schilderingen. Tussen de gangen zitten geheime deuren die automatisch openschuiven als op bepaalde tegels wordt gedrukt. Mier kijkt mij triomfantelijk aan. Ze heeft de scepsis over de zingende varen ongetwijfeld van mijn gezicht kunnen lezen, maar ik geef toe: dit is indrukwekkend. 
Het was de droom van oprichter Valk. In het geheim hebben Damanhurianen ruim vijftien jaar gewerkt en zonder machines deze tempels gegraven. Pas toen de politie in 1994 na een tip van een uitgetreden Damanhuriaan dreigde de berg met dynamiet op te blazen als ze niet zouden vertellen waar de ingang was, onthulde Valk zijn magnum opus. De officier van justitie betrad de tempels als eerste buitenstaander en beloofde, diep onder de indruk: 'Ik zal jullie helpen. Dit moet blijven bestaan.' En zo geschiedde. Een paar jaar later werd in Italië een merkwaardige wet aangenomen: een illegaal gebouwde structuur hoeft niet te worden afgebroken als het een om een ondergronds werk gaat dat groter is dan 750 duizend kubieke meter. Het tempelcomplex van Damanhur is tot op de dag van vandaag het enige bouwwerk dat van de uitzondering profiteert. 
Voor vertrek lunch ik mee met de familiecel van Mier. Er is eten genoeg, want Nijlpaard is naar de tandarts geweest en houdt het bij een smoothie. Ik kijk de tafel rond. Zijn deze mensen knettergek of geniaal? Of allebei? Naar binnen gekeerd zijn ze in elk geval niet. Integendeel: ieder jaar openen nieuwe Damanhur-centra, binnen en buiten Italië. Die centra zijn de ambassades van Damanhur. Hier worden cursussen en bijeenkomsten georganiseerd en daarnaast zijn er tot in Japan gemeenschappen die leven volgens de Damanhur-leer. Ze hebben begrepen dat in een commune wonen in de Piemontese heuvels niet voor iedereen is weggelegd, en op deze manier kan de beweging groter worden. Hoe groot? Geen idee. Het complex van tempels wijst erop dat deze groep niets onhaalbaar acht. Ik stap in de auto en rijd kilometers over Damanhur-landgoed. Bij het eerste benzinestation merk ik dat ik weer in de normale wereld ben: chagrijnige hoofden, niemand die een ander begroet en de mensen heten weer Marco of Angela. Ik sla het portier dicht en sluit me tijdens de autorit nog even af van de totale gewoonheid van het bestaan, terwijl ik probeer te bedenken welke dierennaam ik zou willen dragen. Konijn?
'Het is geen sekte die zich afsluit van de buitenwereld'
Hij waarschuwt dat planten lang niet altijd zin hebben om muziek te maken Zijn deze mensen knettergek of geniaal? Of allebei?
Bekijk de oorspronkelijke pagina: pagina 38, pagina 39, pagina 39, pagina 40, pagina 40, pagina 41, pagina 42, pagina 43
Graphic

 
Een van de ondergrondse tempels van Damanhur.
Een versierde hal in de ondergrondse tempel.
Classification

Language: DUTCH; NEDERLANDS
Publication-Type: Krant
Subject: Sex + Gender Issues (94%); COVID-19 Coronavirus (86%); Hindus + Hinduism 
(86%); Slavery (76%); Epidemics (75%); Infectious Disease (75%); Buddhists + 
Buddhism (73%); Holidays + Observances (71%); Men (62%); Viruses (61%)
Load-Date: July 7, 2017

End of Document
['Welkom! IK BEN LABRADOR.' Een vrouw van rond de v...]*

['Welkom! IK BEN LABRADOR.' Een vrouw van rond de v...]*

Page 2 of 6

Page 2 of 6





