Superatomen kweken in vrije val
Het Parool
5 januari 2019 zaterdag
Copyright 2019 De Persgroep Nederland BV All Rights Reserved

Section: Wetenschap; Blz. 66, 67
Length: 940 words
Byline: RALF VANDEBERGH
Highlight: In het International Space Station vindt doorlopend een proef plaats die inzicht moet geven in het onvoorspelbare gedrag van atomen. In de gewichtloze omgeving zijn de omstandigheden daarvoor ideaal.
Body

BEC's: In de ruimte krijgen we inzicht in kleinste deeltjes
In een kastje waarvan je bijna zou denken dat het magische krachten bezit, in het internationale ruimtestation ISS, worden atomen zo sterk afgekoeld dat ze zich afwijkend gaan gedragen. Dat kastje wordt Cold Atom Laboratory (CAL) genoemd en is een soort minilaboratorium voor proeven op het gebied van de kwantummechanica. Daarbij worden materiegolven aan elkaar gebreid, zodat ze een superatoom vormen. 
Omdat het ISS altijd in een staat van vrije val is, heerst er gewichtsloosheid. De proeven worden dus gedaan in zwevende toestand. Dit maakt het mogelijk om de koude atomen langer te bestuderen dan op aarde. Kennis die de wetenschap met deze experimenten vergaart, kan helpen om fundamentele vragen over de eigenschappen van materie te beantwoorden. 
Een eeuw geleden is ontdekt dat deeltjes zich soms gedragen als golven. Dat heeft grote gevolgen. 
Stel er passeert een auto met een constante snelheid en richting. Aan de hand van de klassieke natuurwetten is vrij eenvoudig te bepalen waar de auto over een bepaalde tijd is. In de macroscopische wereld kloppen die berekeningen feilloos en datzelfde geldt voor deeltjes die zo klein zijn als moleculen. Bij deeltjes op atoomniveau werkt deze meetmethode echter niet.
Bol, golf, vlek
De kleinste materiedeeltjes blijken zich namelijk niet te gedragen als piepkleine bolletjes, maar als golven. Hier gaat traditionele natuurkunde over in kwantummechanica. De klassieke natuurwetten, waarop we in onze dagelijkse activiteiten vertrouwen, vervagen of vervallen zelfs in dit mysterieuze domein. Omdat een golf geen deeltje is, maar een uitgespreide impuls, kan niet meer worden gemeten waar het atoom zich precies bevindt. 
Daarom stellen natuurkundigen de kleinste deeltjes tegenwoordig liever voor als een soort vlekken in plaats van piepkleine bolletjes. Deze vlekken worden groter als de temperatuur daalt. Bij extreem lage temperaturen overlappen de vlekken elkaar en voegen ze zich als het ware samen, waardoor er één grote materiegolf of een zogeheten superatoom ontstaat. Dit superatoom heeft officieel een bose-einsteincondensaat (BEC). 
De uit kleinere golfjes samengestelde reuzengolf stelt wetenschappers in staat beter de eigenschappen van die golf te bestuderen. En dat is precies wat ze willen bereiken met het experiment in het ISS. BEC's zijn vooral interessant doordat de eigenaardige gedragingen van materie, die normaal alleen op een piepkleine schaal optreden, daarmee zichtbaar worden op macroscopische schaal. 
Volgens de Nasa worden BEC's geproduceerd in een soort 'atoomvallen' of containers bestaande uit magnetische velden van gefocusseerde lasers. In principe kan dat ook op de begane grond, maar de zwaartekracht compliceert de proef dan. "Op aarde trekt de zwaartekracht aan de ultrakoude atomen en daardoor kunnen ze slechts in fracties van een seconde worden bestudeerd," aldus Nasa. 
De allereerste BEC's zijn in 1995 op aarde geproduceerd, maar het verschijnsel werd al 71 jaar eerder voorspeld door onder anderen Albert Einstein. 
"Door de aanhoudende microzwaartekracht van het ruimtestation kunnen wetenschappers individuele BEC's gedurende 5 tot 10 seconden per keer observeren, met de mogelijkheid om deze metingen tot zes uur per dag te herhalen. Terwijl de atoomwolk in de atoomval wordt gedecomprimeerd, daalt de temperatuur vanzelf, en hoe langer de wolk in de val blijft, hoe kouder het wordt. Dit natuurlijke fenomeen (dat een drukverlaging ook een daling van de temperatuur betekent) is ook de reden dat een spuitbus koud wordt als de verf eruit wordt gespoten: de inwendige druk van het blik neemt af. Bij microzwaartekracht kunnen de BEC's decomprimeren tot lagere temperaturen dan welk aardgebonden instrument dan ook."
Lancering
Het CAL staat in een Amerikaanse module van het ISS, dat een laboratorium op zich is. Na twee uitgestelde lanceringen werd het lab in mei van dit jaar naar het ISS gebracht. 
De lading wijkt nogal af van vergelijkbare apparatuur die op aarde wordt ingezet om BEC's te kweken. Robert Shotwell, hoofdingenieur bij het Jet Propulsion Laboratory van de Nasa: "CAL is een erg ingewikkeld instrument. BEC-experimenten vergen normaal gesproken zo veel apparatuur dat er een hele kamer mee is te vullen. Daarbij moeten de experimenten voortdurend worden gemonitord door wetenschappers. Het CAL op het ISS is niet groter is dan een kleine ijskast en kan vanaf aarde worden bediend." 
Het experiment op het ISS loopt zo'n 6,5 uur per dag, zonder dat bemanningsleden het in de gaten hoeven te houden.
Absoluut nulpunt
Afgelopen zomer kwam de Nasa met eerste resultaten van de proeven naar buiten. De CAL-faciliteit in het ruimtestation had de eerste BEC's geproduceerd van rubidiumatomen met temperaturen van een tienmiljoenste graad Kelvin boven het absolute nulpunt. Dit komt overeen met minus 273 graden Celsius en het is kouder dan de gemiddelde temperatuur van de ruimte, die rond de 3 graden Kelvin of min 270 graden Celsius bedraagt. 
"Een BEC-experiment in het ruimtestation is als een droom die werkelijkheid wordt," zegt Robert Thompson, projectwetenschapper van het Cold Atom Laboratory. "Het is een lange, moeilijke weg geweest om hier te komen, maar het was absoluut de moeite waard." 
De komende tijd zal de temperatuur binnen het 'magische' ijskastje aan boord van het ISS verder omlaag worden geschroefd om daarmee de materiegolven onder een steeds sterker vergrootglas te kunnen leggen.
Natuurkundigen stellen de kleinste deeltjes liever voor als een soort vlekken in plaats van als piepkleine bolletjes
Bekijk de oorspronkelijke pagina: pagina 66, pagina 67, pagina 67
Graphic

 
â†' Het ISS, zoals gezien door de bemanning van een Russische ruimtemissie.
Classification

Language: DUTCH; NEDERLANDS
Publication-Type: Krant
Subject: Spacecraft (94%); Physics (68%)
Industry: Telecommunications (67%)
Load-Date: January 4, 2019

End of Document
Superatomen kweken in vrije val

Superatomen kweken in vrije val

Page 2 of 4

Page 2 of 4





