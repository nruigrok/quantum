Informatie is als hout; Deze week spreekt
NRC Handelsblad
16 februari 2010 dinsdag
Copyright 2010 NRC Media B.V. All Rights Reserved

Section: WETENSCHAP; Blz. 8
Length: 457 words
Byline: Liesbeth Koenen
Body

Het gaat niet om kleine mystieke deeltjes ergens in Genève in een versneller, de quantumwereld is volgens Leo Kouwenhoven  overal om ons heen. De Delftse hoogleraar nanofysica gebruikt haar om nieuwe apparatuur te maken.
Zit teleportatie zoals in Startrek of de film 'The Fly' er al aan te komen?
,,Nee, reken voorlopig maar niet op 'Beam me up, Scotty'. De quantummechanische processen waarmee je zoiets kunt doen, kunnen geen personen of massa verplaatsen. Wat je kunt oversturen is informatie. We zijn inmiddels in staat om de eigenschappen van een deeltje honderd kilometer verderop te veranderen door iets met een deeltje hier te doen. Dan gaat het om twee deeltjes die eerder 'verstrengeld' zijn geraakt en elkaars eigenschappen hebben overgenomen.
,,Zeg de een was rood, de ander wit, en na verstrengeling zijn ze allebei zowel rood als wit. We kunnen ze 'ontstrengelen' door er één 'kleur te laten bekennen', bijvoorbeeld door ernaar te kijken. De ander verandert dan tegelijkertijd, zelfs als het zich aan de andere kant van het heelal bevindt.
,,Informatie is overigens even echt als een stukje hout ofzo. En ik durf te beweren dat de gewone natuurwetten ook toepasbaar zijn op informatie. Die moet ook voldoen aan dingen als oorzaak en gevolg, of de warmtewetten."
Informatie is toch niet tastbaar?
Informatie is als hout; Deze week spreekt
,,Informatie heeft altijd met de fysieke wereld te maken. Of het nou de luchtstromen van spraak zijn, of letters, of de condensator in een chip. Dus moet het voldoen aan fysische wetten, en het bijzondere is dat je daardoor kunt terugredeneren en algemene uitspraken doen, waardoor je veel meer kunt doen met de informatie.
,,Ik vergelijk het met de beroemde grot van Plato, waarin de mensen vastgebonden zitten en alleen maar schaduwen op de muur kunnen zien van de echte, voor Plato 'ideale' wereld. Zo leven wij in de wereld van de klassieke natuurkunde, waarin een balletje naar beneden valt. Maar er bestaat een grotere quantumwereld, waarvan we alleen de reflectie kunnen waarnemen. Tot voor kort gooiden we iets die quantumwereld in, daar deed het dan iets, en wij zagen de afspiegeling. Nu kunnen we manipuleren binnen de quantumwereld, waarna de resultaten op onze Plato-muur geprojecteerd worden."
Wat kun je er concreet mee doen?
,,Er zit al een beetje quantummechanica in MRI-scans, in lasers. En nu verwerken we informatie met quantumcomputers. "
Begrijpt u de quantumwereld echt?
,,Daarvoor moet je een beetje bijstellen wat je met 'begrijpen' bedoelt. Ik ben ermee bekend."
Spinozawinnaar
Leo Kouwenhoven (Pijnacker, 1963) won in 2007 de hoogste wetenschappelijke prijs in Nederland: 	een 	Spinozapremie. 	Hij 	leidt 	in 	Delft 	de 	onderzoeksgroep quantumtransport. Eerder werkte hij aan de Amerikaanse universiteiten van Berkeley en Harvard.
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Physics (87%); Educational Institution Employees (65%); Standards + Measurements (62%)
Page 2 of 3
Informatie is als hout; Deze week spreekt
Industry: Computing + Information Technology (94%)
Load-Date: February 16, 2010

End of Document
Page 3 of 3
