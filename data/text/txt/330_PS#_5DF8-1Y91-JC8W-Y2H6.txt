Geluid ontsnapt uit 'zwart gat'
NRC Handelsblad
25 oktober 2014 zaterdag
Copyright 2014 NRC Media B.V. All Rights Reserved

Section: Wetenschap; Blz. 50
Length: 542 words
Byline: Door Bruno van Wayenburg
Body

Natuurkunde 
Israëlische fysici maakten een zwart gat na. Uit het 'gat' ontsnapt geluid. Dat is indirect bewijs voor Hawkingstraling. 
Alsof je tegen een waterval op probeert te zwemmen. Zo moeten zich de lichtdeeltjes voelen die proberen te ontsnappen aan een zwart gat. Ook al bewegen ze met de lichtsnelheid, door de zwaartekracht komen ze nooit voorbij de gebeurtenishorizon. Dat is de grens waarbinnen niets aan de greep van het zwarte gat kan ontsnappen. 
Natuurkundige Jeff Steinhauer van het Israëlische technologie-instituut Technion heeft nu in zijn lab een analogon van een zwart gat gebouwd. Dat bootst het bovenstaande effect na, met geluidsgolven in de rol van lichtdeeltjes (Nature Physics, 12 oktober). 
Met dit zwarte-gat-op-een-labtafel heeft Steinhauer indirect bewijs gevonden voor een gesimuleerde versie van Hawkingstraling, de uiterst zwakke straling die zwarte gaten in theorie uitstralen. Die werd in 1974 voorspeld door de toen nog niet beroemde Britse natuurkundige Stephen Hawking. Tot dan toe werd aangenomen dat zwarte gaten volledig zwart zijn. Maar Hawking rekende de consequenties door van de quantummechanica, die beschrijft hoe in een vacuüm voortdurend kortlevende paren van 'virtuele' deeltjes ontstaan die elkaar kort daarop weer annihileren. 
Als een paar virtuele lichtdeeltjes precies op de gebeurtenishorizon ontstaat, kan het deeltje binnen de horizon het andere niet meer bereiken. Zo promoveert het deeltje 
Geluid ontsnapt uit 'zwart gat'
buiten de horizon van virtueel naar echt. Er ontsnapt toch licht aan het zwarte gat, de zogeheten Hawkingstraling. 
Inmiddels is het bestaan van zwarte gaten overtuigend aangetoond. Maar de bijbehorende Hawkingstraling is veel te zwak om waar te nemen. 
En dat is jammer. Want de quantummechanica (de theorie van het allerkleinste) en Einsteins algemene relativiteitstheorie (die zwaartekracht en zwarte gaten beschrijft) zijn notoir moeilijk met elkaar te combineren. Hawkingstraling is een van de weinige zinnige gezamenlijke voorspellingen, dus een experimentele bevestiging zou zeer welkom zijn. 
Vandaar dat natuurkundigen al enkele jaren proberen om een experimenteel analogon te vinden, een gesimuleerd zwart gat. Verschillende groepen hebben de Hawkingstralingprimeur al geclaimd, maar een algemeen geaccepteerd bewijs is er niet. 
Steinhauer werkte vijf jaar aan zijn labtafel-zwarte gat, die het vacuüm nabootst met een langwerpig wolkje van zo'n tienduizend gekoelde rubidium-atomen. Die atomen vormen samen een Bose-Einstein-condensaat (BEC), een bijzondere homogene quantummechanische toestand, waarin af en toe virtuele paren van geluidstrillingen ontstaan. 
Tegelijkertijd liet Steinhauer het wolkje over een door laserlicht opgewekte drempel stromen, waardoor het condensaat ter plekke versnelt tot boven de geluidssnelheid. Dat punt is de gebeurtenishorizon: geluidstrillingen die daarachter ontstaan, zijn te traag om er voorbij te komen. Maar paren van geluidstrillingen die precies óp die grens ontstaan, kunnen dat wel, althans een van de twee, volgens het Hawking-recept. 
Die Hawkingstraling is nu nog te zwak om te meten, maar Steinhauer toonde het verschijnsel indirect aan met hulp van een neveneffect. Zijn volgende doel is om de Hawkingstraling te versterken en direct aan te tonen. 
Graphic

 
Beeld XXXXX
Classification

Language: DUTCH; NEDERLANDS
Publication-Type: Krant
Page 2 of 3
Geluid ontsnapt uit 'zwart gat'
Journal Code: NRC Handelsblad
Subject: Physics (94%); Racism + Xenophobia (83%); Communities + Neighborhoods (74%); Superconductors (65%)
Industry: Retail + Wholesale Trade (64%)
Load-Date: October 24, 2014

End of Document
Page 3 of 3
