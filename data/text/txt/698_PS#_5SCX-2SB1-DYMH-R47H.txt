No Headline In Original
NRC Handelsblad 
23 May 2018 nh woensdag
Copyright 2018 NRC Media B.V. All Rights Reserved

Section: Opinie; Blz. 17
Length: 631 words
Byline: Armand Leenaers
Cora Duin
L.E.O. Faes
Elbert J.Booij
Theodor A.R. Strauss
Body

Voltooid leven
Misbruik van Peru
Het artikel  over het zelfgekozen levenseinde van het Australische echtpaar Whiston in Peru kan ongetwijfeld op instemming rekenen bij veel lezers (Ons voltooide leven, 19/5). Maar wat vinden de Peruanen hier eigenlijk van? Wel, in het katholieke Peru is euthanasie onbespreekbaar weet ik - getrouwd met een Peruaanse vrouw - uit eigen ervaring en uit gesprekken met familie en vrienden. De euthanatica die er verkocht worden, zijn niet bedoeld voor mensen maar voor dieren. Wat hier gebeurd is, is dus ook in Peru illegaal. Ik gun iedereen zijn zelfgekozen levenseinde maar heb er moeite mee als rijke westerlingen de gastvrijheid en het zwakke rechtssysteem van arme landen voor dit doel misbruiken. En omgekeerd: wat zouden wij er van vinden als buitenlandse 
No Headline In Original
toeristen naar Nederland komen bij wijze van laatste reis om hier een einde aan hun leven te maken?
Armand Leenaers 
Onbekende Rembrandt (1)
Balsem voor de ziel
Mag ik mijn krant alsnog hartelijk bedanken voor die prachtige voorpagina waarop een jongeman spottend de kijker aanziet (Onbekende Rembrandt ontdekt, 15/5). Hij heeft een blik van 'wie doet me wat'.  Ik ben woensdag naar de Hermitage gegaan. Je staat oog in oog met een jongeman die het niet slecht getroffen heeft. Een vooraanstaande burger, geportretteerd door een groot schilder. We zien het werk van een schilder die 400 jaar geleden net zo keek als wij nu naar deze jongen met zijn halflange haar. In al dat verschrikkelijke nieuws kan kunst een balsem voor de ziel zijn. 
Cora Duin 
Onbekende Rembrandt (2)
Is het wel een echte?
De kunsthandelaar Jan Six werd onlangs plotseling wereldberoemd door zijn ontdekking van een onbekend mansportret van Rembrandt van Rijn. Nergens wordt echter vermeld dat er iets heel vreemds met dit schilderij aan de hand is. Het maakt namelijk een uiterst rommelige indruk: de kanten kraag is erg onnauwkeurig en slordig weergegeven, veel schaduwen lijken niet te kloppen (onder andere de flos van het halskoord), de achtergrond is eentonig en het fraai gepenseelde hoofd lijkt in een heel andere stijl te zijn geschilderd dan de rest van het lichaam. De vraag dringt zich dan ook op: is dit schilderij wel helemaal van Rembrandt?
Want het lijkt er sterk op dat de meester het prachtige hoofd op het matige werk van een leerling heeft geschilderd.
L.E.O. Faes 
Quantumdeeltjes
 Schoenendoos misleidt
Met alle respect voor Vincent Icke (18/5), maar het 'schoenendozenmodel'  om het gedrag van verstrengelde deeltjes te illustreren is misleidend. Volgens de stelling van Bell is het precies dat wat niet kan: de 'dozen' vooraf zo prepareren dat ze na opening het statistische resultaat vertonen dat de quantumtheorie voorspelt. Het vreemde gedrag van verstrengelde deeltjes wordt niet zichtbaar als ze op exact dezelfde manier worden 
Page 2 of 3
No Headline In Original
gemeten: het resultaat is dan altijd tegengesteld: één 'linkerschoen' en één 'rechter'. Maar maak je de opstelling net iets anders, dan vind je soms twee dezelfde schoenen! Hoe je de dozen ook vooraf inricht, als je niet kunt anticiperen op hoe ze gemeten gaan worden, kun je geen quantumgedrag afdwingen. Het verhaal over wisselwerking sneller dan het licht, waarmee verstrengelde deeltjes hun resultaat kunnen coördineren, is  een veronderstelling, al laat het  tenminste zien waar het schoenendozen-simplisme tekort schiet.
Elbert J.Booij 
Galabal
Geen rokkostuum
In het artikel over het Tulpenbal (22/5) wordt gesproken over een rokkostuum. Ik hoop dat de deelnemers aan het bal alleen over een rok spraken. Het toevoegsel 'kostuum' betekent dat men niet weet hoe het hoort. Dat er ook mensen met een smoking naartoe gingen laat helemaal zien dat men niet geheel weet hoe men zo'n bal bijwoont.
Theodor A.R. Strauss 
Brieven 23/5/2018
De jongeman heeft een blik van 'wie doet me wat'
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Visual Arts (94%); Artists + Performers (65%)
Industry: Destinations + Attractions (75%); Entertainment + Arts (75%); Museums + Galleries (63%)
Load-Date: May 23, 2018

End of Document
Page 3 of 3
