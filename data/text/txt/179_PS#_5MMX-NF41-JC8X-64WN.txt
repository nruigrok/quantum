Kip, of het leven na de column
de Volkskrant
16 januari 2017 maandag
Copyright 2017 De Persgroep Nederland BV All Rights Reserved

Section: Ten Eerste; Blz. 24
Length: 1111 words
Body

Columnistenmarathon
TEUN VAN DE KEUKEN
Als je als columnist iets onaardigs over iemand schrijft, is dat vervelend voor het slachtoffer, maar zelf moet je ook met de consequenties leven. Zo verkoopt Marqt heerlijke gegrilde kip, die ik zeker een jaar niet heb gekocht. Durfde te kopen. Ik had een kritisch stukje geschreven over de supermarktjuwelier, dat enige aandacht trok. Hoe kon ik mij daar nog vertonen? Het personeel zag mij al aankomen: ons afkraken, maar hier wel kopen? Hypocriet! Voor je het weet plaatsen ze een foto van je op social media en dan hang je. Maar ja, die kip hè. Ik kon het beest zo voor mijn geestesoog toveren, met haar bruine velletje draaiend aan het spit. En ik was niet de enige. Mijn vrouw wilde die kip nog liever dan ik. Ze eiste dat ik mij voor ons genot over mijn schroom heen zou zetten. 
Ik ga weer naar Marqt. Vanwege die kip. En omdat het er zo heerlijk rustig is. Er komt geen hond. Je betaalt een boel, maar je bent er ook zo weer klaar. Laatst kwam de bedrijfsleider op mij af. Hij stak zijn hand uit en zei: 'Zo'n goede vaste klant kom ik even persoonlijk gelukkig nieuwjaar wensen.' Soms moet een columnist zijn nederlaag erkennen.
BETROUWBARE MANNETJES
[NB: deze bijdrage niet afdrukken]
Dames, heren. Welkom op alweer de derde Grachtengordeldeugeliteconferentie, waar we traditiegetrouw 'entre nous' het komende jaar coördineren. Natuurlijk, er is groeiend verzet. Toch blijven wij vol vertrouwen. Een enkele blik op het kabinet-Trump leert dat we ook in 2017 gewoon ons werk kunnen blijven doen. Het bestuur heeft ons dan ook gevraagd u te informeren over de zaken waarover inmiddels overeenstemming is bereikt: 
Afzetten tegen de elite blijft protocol. Wel moeten leden Rutte, Krol, Baudet, en Jan Slagter, zich realiseren dat als iedereen zich tegelijkertijd tegen de club keert, dat ten koste gaat van het beoogde effect. 
Ook in 2017 zullen de Mainstream Media ons onwelgevallige kwesties gewoon laten liggen. 
 We kijken de ontwikkeling van de radicale islam nog heel even aan. 
De NPO staat deze verkiezingen weer geheel in dienst van de PvdA. 
 Om niet te veel in de gaten te lopen, hebben we iemand bij het AD bereid gevonden op afroep 'een fris tegengeluid' te laten horen. 
Dank voor uw aandacht. Hierna volgt voor de vorm een stortvloed aan columns. Toch willen we u verzoeken, voor de buitenwacht, nog heel even te blijven zitten en niet allemaal nu al de Rode Hoed te verlaten.
JOSINE MODDERMAN
Influencers
De oneindig lijkende zegetocht van mode-influencer Anna Nooshin (30), kende in 2016 louter hoogtepunten. Ze was jurylid bij Holland's Next Top Model, nam deel aan Expeditie Robinson, lanceerde een lingerie- en sierradenlijn en tikte haar 318.000ste Insta-volger weg. 
Ze is bloedmooi, slim als een vos en briljant in pr. Ik bewonder haar zeer. Maar ik vind haar ook al bijna een symbool van vervlogen tijden. Was 2016 het jaar van volgen, 2017 gaat over oorspronkelijk denken, inhoud, waarde, eigenheid. Aldus vindt de wegwerpcultuur vooral haar weg naar de prullenbak. Vier keer per jaar een nieuwe modetrend en een bijbehorende garderobe - wie heeft het nodig? 
We investeren in goede kleding die een decennia of drie meegaat. Denk aan het genderneutrale en niet kapot te krijgen 'Poor Man's Suit' van de ontwerper Bonne Reijn (26) oftewel zijn Bonne Suit. Er gaan maanden voorbij dat we niks kopen, we gooien weinig weg, we ruilen veel en we schenken ruimhartig. De stijl is volumineus en dat vertaalt zich in groot, veel, ruim en comfortabel. 
Ook onze binnenkant smacht naar substantie. Eten wordt weer robuust en ceviche gaat de kattenbak in. En halleluja: goedkoop gebral op socialmedia raakt uit de mode en behartenswaardige berichten worden op hun inhoud gewaardeerd. Overigens net als influencers.
MARTIJN VAN CALMTHOUT
Moeilijk
Vraag me niet waarom, maar het lot heeft ooit bepaald dat ik voornamelijk over onbegrijpelijke dingen moet schrijven. Golven in ruimte en tijd, het binnenste van het proton, loterijstatistiek, de voortplanting van de paling, het Higgsdeeltje, dat soort. Wetenschappers publiceren erover, en als het opwindend genoeg is schrijven wij van de krant er een stukkie over. Geen wetenschappelijke verhandeling verder, maar een verhaaltje dat toch wel min of meer vertelt wat het nieuws is en waarom dat spannend is. 
Tegenwoordig kun je op internet precies zien wanneer zoiets tienduizenden lezers trekt. Dat is mooi, en confronterend soms, maar het leidt ook tot een wonderlijke paradox. De grootste hits van de laatste jaren waren de metingen van Einsteins zwaartekrachtgolven, en spookachtige quantumdeeltjes in Delft. Nadat we er grote stukken over in de krant hadden geschreven, kreeg ik enthousiaste reacties. Maar die eindigden altijd in dezelfde verzuchting: mooi verhaal, maar eigenlijk begrijp ik het nog steeds niet. 
Lang heb ik dat als een verwijt opgevat: kennelijk was mijn verhaal niet goed genoeg geweest. Maar inmiddels weet ik beter. Het nieuws heeft heel even de wetenschapper in de lezers wakker gekust. Ze realiseren zich dat er altijd meer vragen zijn dan antwoorden. Goedzo.
RENÉ CUPERUS
Té leuk
Claudia de Breij zei het mooi in de slotzin van haar Oudejaarsconference: 'Nederland is een waanzinnig gaaf land. Als ik hier niet geboren was, was ik ernaartoe gevlucht.' Het geinige is dat vrijwel iedereen het hier wel over eens is. Nederland behoort tot een selecte groep gelukkige en succesvolle landen, waar het voor vrijwel iedereen beter toeven is dan in andere landen. Maar dan begint de ruzie. 
Nederland is tot op het bot verdeeld over dat waanzinnig gave land. Er zijn de alarmschreeuwende onheilsprofeten uit het Kamp-Wilders die ons fraaie Nederland naar de verdoemenis zien gaan door schuld van 'de elite' en 'de moslims'. Anderen vinden juist dit Nederland het verdedigen waard en zijn van mening dat Wilders en de zijnen met hun onverzoenlijke fanatisme Nederland bezoedelen. 
In die impasse zitten we zo ongeveer. Ook nog eens tegenover elkaar in inteeltgemeenschappen op sociale media. Wat daaraan te doen? We hebben in Nederland een beter Huiskamergesprek nodig. In alle eerlijkheid: DWDD en Pauw/Jinek zijn daarvoor té leuk. Te veel ijdele zelfpromotie en leuke filmpjes. Te veel varia-sandwich voor deze ernstige, gepolariseerde tijden. Buitenlandse publieke zenders doen dat beter: Question Time, Hart aber Fair. Een waanzinnig gaaf land in onmin verdient serieuze publieke meningsvorming en een beter geïnformeerd debat.
Was 2016 het jaar van volgen, 2017 gaat over oorspronkelijk denken, inhoud, waarde, eigenheid
Een waanzinnig gaaf land in onmin verdient serieuze publieke meningsvorming en een beter geïnformeerd debat
Bekijk de oorspronkelijke pagina: pagina 24
Classification

Language: DUTCH; NEDERLANDS
Publication-Type: Krant
Subject: Sex + Gender Issues (94%); Internet Social Networking (90%); Trends (87%); 
Journalism (78%); Celebrities (63%); Literature (63%); Men (62%)
Industry: Fashion + Apparel (82%); Internet + Www (67%); Media + 
Telecommunications (65%)
Load-Date: January 15, 2017

End of Document
Kip, of het leven na de column

Kip, of het leven na de column

Page 2 of 4

Page 2 of 4





