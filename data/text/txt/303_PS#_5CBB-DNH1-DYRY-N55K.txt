Delft laat informatie meters ver springen
de Volkskrant
2 juni 2014 maandag
Copyright 2014 De Persgroep Nederland BV All Rights Reserved

Section: Wetenschap; Blz. 17
Length: 299 words
Byline: VAN ONZE VERSLAGGEVER MARTIJN VAN CALMTHOUT
Body

Echt Star Trek is het niet, maar Delftse fysici hebben voor het eerst gegarandeerd foutloos informatie geteleporteerd over een afstand van 3 meter. Tot nog toe lukte experimentatoren dat alleen met een beperkte statistische waarschijnlijkheid. 
In een vrijdag in Science verschenen artikel geven Ronald Hanson en zijn team van het Kavli Instituut de details over hun zogeheten quantumteleportatie. Daarbij wordt een paar elektronen in een gezamenlijke draaitoestand gebracht, die volgens de wetten van de natuurkunde in totaal behouden blijft, zelfs als de elektronen ver van elkaar worden gescheiden. 
Voor de experimenten in Delft worden diamantjes gebruikt om de gescheiden elektronen te bewaren. Uit de proeven blijkt vervolgens dat informatie die is opgeslagen in een atoomkern vlak bij het ene elektron kan worden overgezet naar het andere elektron, meters verderop. Hanson toont bovendien aan dat daarbij geen gewoon signaal van het ene naar het andere deeltje kan zijn gegaan, en dat het transport altijd slaagt. 
Vooral de perfecte overdracht is cruciaal voor bijvoorbeeld gebruik in quantumcomputers. 'Wij zien de publicatie in Science als een erkenning dat onze interpretatie van de metingen klopt', zegt hij. 
Hansons team werkt nu aan een vergelijkbare proef over een afstand van meer dan een kilometer, tussen twee diamantopstellingen op de TU Delft-campus, verbonden via glasvezels. Na tests in juni gaat het experiment in juli van start. Hanson is optimistisch. 'Dat het principe klopt, staat nu vast. Maar het is zo op het randje van de mogelijkheden, dat alles wel mee moet zitten voor een geslaagd experiment.' 
Delft laat informatie meters ver springen
Er is zeker sprake van een wedloop, weet Hanson, jagend op de volgende primeur. Ook in 	München 	en 	Wenen 	werken 	groepen 	onderzoekers 	aan 	vergelijkbare demonstratieproeven. 
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%); Educational Institution Employees (82%); Superconductors (74%); Awards + Prizes (69%)
Industry: Computing + Information Technology (71%)
Load-Date: June 1, 2014

End of Document
Page 2 of 2
