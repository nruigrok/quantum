Zwarte gaten vangen
NRC Handelsblad
12 september 2009 zaterdag
Copyright 2009 NRC Media B.V. All Rights Reserved

Section: WETENSCHAP
Length: 2682 words
Byline: Margriet van der Heijden
Body

SAMENVATTING
Het zwarte gat trekt al bijna een eeuw astronomen én fysici aan. Ook, of juist, als ze héél klein zijn. Margriet van der Heijden
VOLLEDIGE TEKST:
Een zwart gat. Daar kun je zomaar invallen als je een afstudeerscriptie afgerond hebt. Of gestopt bent met werken.
En dat 'gat' refereert  natuurlijk aan de zwarte monsters die her en der in de kosmos op de loer liggen. Vaak zouden ze nog net in de Mount Everest passen, maar in hun volume is de massa van drie zonnen samengebald. En er bestaan ook veel grotere,  waarin een miljoen of tien miljard zonnen zijn gevangen.
Die samenballing zorgt voor een zwaartekrachtsveld zo sterk dat het gat rondzwervende materie - sterren, gas, stof - tot op duizenden miljarden kilometers afstand kan invangen. Zelfs licht  kan er op een gegeven moment niet meer aan ontsnappen. De snelheid die nodig zou zijn om van het gat weg te komen, is dan groter geworden dan de lichtsnelheid. En sneller dan het licht reizen gaat niet.
Zo is een denkbeeldige bol om het zwarte gat te trekken, vanwaar ook licht voorgoed verdwijnt: de zogeheten waarnemingshorizon. Verder dan die plek kunnen wij nooit kijken. Het 'naakte' zwarte gat dat ergens achter die waarnemingshorizon ligt kunnen wij nooit zien.
Alleen: het is een vergissing om te denken dat alle zwarte gaten monsterlijk groot zijn. Natuurwetten laten ook verschrikkelijk kleine zwarte gaten toe - kleiner zijn dan de kleinste deeltjes die we tot dusver hebben waargenomen. En toch, of juist daarom, voor ons onzichtbaar.
MINIGATEN
"Kijk, de afgelopen veertig jaar hebben we enorme vorderingen geboekt in het onderzoek naar kleine deeltjes", zegt in zijn Utrechtse werkkamer Nobelprijswinnaar en theoretisch fysicus Gerard 't Hooft. "Waar we eerst nog stuitten op atoomkernen, kunnen we nu al duizend keer verder inzoomen. We kunnen ons daardoor ook veel beter voorstellen wat er gebeurt op schalen die weer een miljard keer kleiner zijn. We weten natuurlijk  niet hoe de wereld er op die nog kleinere schalen uitziet, maar we kunnen er wel theorieën voor opstellen."
"Maar dat gaat mis", zegt 't Hooft, "als we naar nog kleinere schalen gaan. Als we de Planckschaal uit de quantummechanica naderen."
Op die Planckschaal (10-35 meter) eindigen de beschrijvingen van het universum, omdat onder die schaal  het concept ruimte en tijd zijn betekenis verliest. Maar vlak er boven gebeurt ook iets: daar komt de zwaartekracht weer tevoorschijn, die in de wereld van atoomkernen en quarks (de kleinste bouwstenen van de materie tot dusver) juist 'waanzinnig klein is' en daardoor geen rol speelt.
Die comeback heeft ermee te maken dat energie equivalent is aan massa. Een deeltje dat in een minuscule ruimte te lokaliseren is, moet volgens de quantummechanica voortdurend razendsnel in beweging zijn: het heeft  veel bewegingsenergie - ofwel massa. Omdat de zwaartekracht evenredig is met  massa, neemt dus de zwaartekracht op die kleinste schalen steeds verder toe. Oók ten opzicht van de andere drie krachten (de elektromagnetische, de zwakke en de sterke kracht) die materie bijeenhouden, want deze drie krachten hangen samen met elektrische lading en die is op elke schaal hetzelfde.
ZOUTKORREL
"Op de Planckschaal gaat dan de zwaartekracht zo overheersen dat iedere mogelijkheid tot een ordelijke beschrijving verdwijnt", zegt 't Hooft. Op deze schaal krijgt elk deeltje een zogeheten 'Planckmassa' van omgerekend 21 microgram. Dat is in het dagelijks leven hooguit een flinke zoutkorrel, maar in die minuscule wereld is het gigantisch.
"En dan kunnen kleine deeltjes zich gaan gedragen als een zwart gat",  zegt 't Hooft. "Sterker: je zou moeten zeggen dat alle deeltjes op deze schaal een zwart gat zijn. Ze zijn klein, ze zijn zwaar en door hun zwaartekrachtsveld hebben ze een horizon:  ze verdienen dus de naam zwart gat."
Wie zoiets heeft bedacht, wil daarna  graag een theorie opstellen die dat allemaal beschrijft. Maar daar stuiten theoretische fysici  op grote problemen. 't Hooft: "Niks is natuurlijker dan om te zeggen dat alle kleine deeltjes zwarte gaten zijn. Tegelijkertijd betekent dat ook dat ze zelf deeltjes uitzenden."
Die deeltjes zijn de Hawkingstralen, genoemd naar de geniale Britse theoretisch fysicus Stephen Hawking die hun bestaan in 1974 theoretisch afleidde. Hawking deed dat voor astronomische zwarte gaten. Hij was het oneens met een collega uit Jeruzalem, Jacob Bekenstein. Die had een analogie opgemerkt tussen zwarte gaten en de leer van de thermodynamica. En daaruit vloeide voort  dat zwarte gaten een temperatuur hebben.
"Hawking, die een zeer koppige figuur is, kwam daar tegen in opstand", zegt 't Hooft.  "Maar later moest hij  tot de conclusie komen dat Bekenstein juist iets goeds had gezegd." Wat Hawking intussen aan Bekensteins idee toevoegde waren de  
bijbehorende gecompliceerde berekeningen, zegt 't Hooft. "En dat leverde een opmerkelijk artikel op, heel nauwkeurig. Het lijkt alsof er geen speld tussen te krijgen is."
In dat artikel liet Hawking de quantummechanica en de zwaartekracht elkaar voor het eerst ontmoeten, op de waarnemingshorizon van het zwarte gat. Zo liet hij zien dat zelfs zwarte gaten niet alleen maar groeien en absorberen, maar dat ze ook kunnen  loslaten. Dat ze, omdat ze inderdaad een temperatuur hebben, voortdurend een hele zwakke stroom kleine deeltjes uitzenden (of formeler,  volgens de quantummechanica: de tegenhangers van die deeltjes absorberen) en daardoor heel langzaamaan energie verliezen. Dat betekent dat  zelfs de grootste zwarte gaten verdampen als je maar lang genoeg - miljarden malen langer dan het heelal bestaat - wacht.
CIRKELREDENERING
"Dat maakte het beeld helderder", zegt 't Hooft, "en zwarte gaten werden er 'normaler' door. Menselijker.  Want zelfs zwarte gaten bleken vergankelijk. Zoiets past ook veel beter in een theorie waarin hele kleine deeltjes zich als zwart gat gedragen."
Je kunt zelfs zeggen dat die minuscule zwarte gaten lijken op astronomische zwarte gaten in het allerlaatste stadium van hun bestaan - vlak voordat ze door het uitzenden van kleine deeltjes definitief verdampen.  Alleen is zo'n theorie van kleine zwarte gaten verschrikkelijk lastig op te stellen. 't Hooft: "Je komt  terecht in een cirkelredenering. Als je wil beschrijven hoe de kleine zwarte gaten zich gedragen, heb je eerst beginnetjes van zwarte gaten nodig, maar die beginnetjes kun je pas beschrijven als je hun gedrag kent....Om dat probleem goed op te lossen, is een geweldige uitdaging."
Aan de Universiteit van Amsterdam maken, in de groep van universitair hoofddocent Sera Markoff, een postdoc, drie promovendi en vier studenten, zich geen zorgen over de quantummechanische finesses van het zwarte gat. Laat staan over wat er achter hun waarnemingshorizon ligt, of over kleine zwarte gaatjes. Deze astronomen bekijken gebieden rond astronomische zwarte gaten - aan de hand van meetgegevens van satellieten en telescopen -, en ze  beschrijven  wat ze zien.
En dat is, onder andere, een hele fauna aan zwarte gaten. "We hebben nu wel vijftig namen voor objecten en sterrenstelsels die op verschillende manieren kenmerkende straling uitzenden: seyfertstelsels, quasars, blazars enzovoorts", zegt Sera Markoff die in 2006 vanuit de Verenigde Staten naar Amsterdam kwam. "Maar waarschijnlijk gaat het steeds om dezelfde supermassieve zwarte gaten, zo zwaar als een miljoen of wel tien miljard zonnen, die zich  in het hart van bijna alle sterrenstelsels bevinden. Ze líjken alleen verschillend doordat we ze onder verschillende hoeken en in verschillende  stadia van hun ontwikkeling zien."
ACTIVITEIT
Markoff en haar collega's beschouwen zulke zwarte gaten vanuit de algemene relativiteitstheorie, waarin ze als heel simpele objecten te beschrijven zijn. In verre sterrenstelsels zijn supermassieve zwarte gaten alleen waarneembaar als ze, in tegenstelling tot het 'rustige' massieve gat in ons eigen melkwegstel, veel materie opslorpen en daardoor voor veel (meetbare) activiteit in hun omgeving zorgen."Wij  willen  die activiteit begrijpen, omdat de supermassieve zwarte gaten zo een effect hebben op de evolutie van het heelal en de sterrenstelsels daarin", zegt Markoff, terwijl ze zich naar haar computerscherm draait voor plaatjes.
"Kijk, vergeleken bij sterrenstelsels, met afmetingen van de orde van een miljoen lichtjaar, zijn zelfs supermassieve zwarte gaten maar klein. Zij vangen materie in tot op afstanden van pakweg een lichtjaar. Maar tegelijkertijd strekt hun invloed zich uit tot gebieden die daar ver buiten liggen. Niet tot aan de spiraalarmen of vergelijkbare buitengebieden, maar wel tot ver in het centrale deel van de sterrenstelsels. We zien bijvoorbeeld dat de massa in dat  centrale deel van  sterrenstelsels nauw samenhangt met de massa van het zwarte gat in hun centrum."
De beste verklaring tot dusver is dat een actief en supermassief zwart gat soms twee 'armen' krijgt, zegt Markoff. Die ontstaan als materie naar het zwarte gat toe spiraliseert in een afgeplatte schijf  waarin de zwaartekracht alsmaar verder wordt opgeschroefd.  Het steeds sneller bewegende gas in die 'accretieschijf' wordt gloeiend heet en valt uit elkaar in een plasma van  elektrisch geladen atoomkernen en elektronen. Wisselwerkingen tussen het plasma en de magnetische velden die daarin worden opgewekt,  zorgen dan op de een of andere manier voor twee grote gasfonteinen, loodrecht op de accretieschijf. Markoff: "En die waarneembare fonteinen zijn, denken we,  de  'armen' die tot ver in het hart van het sterrenstelsel reiken."
Uit waarnemingen leiden astronomen af dat zulke fonteinen, in elk geval in sommige sterrenstelsels, in een cyclus van  50 tot 100 miljoen jaar ontstaan en verdwijnen. Als ze aanstaan, zo denken zij, dan blazen ze als mega-bladerblazers een groot deel van de omgeving van het zwarte gat schoon.  Dan ontstaan daar geen nieuwe sterren: het  gas dat de fonteinen achterlaten  is daarvoor te heet.
CONDENSATIE
Maar als het zo schoon wordt dat de accretieschijf door voedselgebrek leegloopt, verdwijnen de fonteinen weer. Dan ontstaan, denken astronomen, door condensatie van hete gassen langzaamaan wél veel nieuwe sterren. Dan vormt zich ook opnieuw een accretieschijf, die later nieuwe fonteinen aanzwengelt.
Het is alleen lastig dat proces echt te doorgronden omdat  astronomen de reuzengaten nu eenmaal niet 100 miljoen jaar of langer kunnen volgen. Daarom proberen Markoff en haar collega's hen te vergelijken met de veel kleinere zwarte gaten die, ook in  ons eigen melkwegstelsel, ontstaan als  zware sterren aan het einde van hun leven instorten.
Markoff: "De meeste sterren leven in paren. En wanneer een van de twee tot een zwart gat verwordt, verorbert hij daarna nogal eens zijn partner."  Zo ontstaan rond kleinere zwarte gaten eveneens  accretieschijven en fonteinen die aan- en uitgaan.  Alleen hebben deze fonteinencycli een tijdschaal van  een maand of een jaar,  en kunnen mensen er dus aan meten.
"De omgeving -    het schoonblazen en weer vollopen  - speelt in dit geval geen rol. Het zijn zuiver de fysische processen in de accretieschijf zelf die de fonteinen aan- en uitzetten", zegt Markoff. "Wat we daarover leren, proberen we nu weer te vertalen naar supermassieve zwarte gaten. En ja, het lijkt er op dat dat tot de juiste beschrijvingen zal leiden."
Kunnen zwarte gaten ook bestaan in het uitgestrekte tussengebied tussen de (indirect) waarneembare astronomische zwarte gaten en de theoretisch voorspelde zwarte gaatjes op de kleinste schalen? Toen vorig jaar bij het Europees instituut voor deeltjesonderzoek, het Cern bij Genève, de grote LHC-versneller zou gaan draaien, maakten sommige mensen zich vreselijk zorgen dat dit apparaat zomaar een zwart gat kon produceren, ergens op die tussenliggende schaal.
ONZIN
In Utrecht wijst Gerard 't Hooft die vrees resoluut van de hand. "Dat was onzin. Zulke gaten zijn nooit ergens in het heelal waargenomen, we weten niet hóe wij ze moeten maken en we geloven niet dat de natuur dat wel zou kunnen."
Er zit dus een gat tussen het massieve zwarte gat op astronomische schaal en het subatomaire zwarte gat op de kleinste schalen. "Daarover kun je dan verder blijven speculeren wat je wilt", zegt 't Hooft schouderophalend.
Het is duidelijk: op het terrein van zwarte gaten liggen de uitdagingen voor theoretisch fysici elders.  Daar is de grote vraag toch hoe je de deeltjes op de kleinste schalen kunt begrijpen aan de hand van de astronomische zwarte gaten. "Hoe je zwarte gaten, die in de astronomie al lang zijn waargenomen, kunt combineren met de quantummechanica die atomen en moleculen en andere kleine deeltjes voor zover wij weten heel goed beschrijft", zegt 't Hooft. "Het is in de natuurkunde nog volstrekt onduidelijk hoe je zo'n overkoepelende theorie van de quantumzwaartekracht  kunt maken."
EXTRA DIMENSIES
Biedt de snaartheorie, die de natuur wil beschrijven op grond van uiterst minuscule trillende snaartjes,  daarin een uitweg? 't Hooft: "Snaartheorie heeft misschien de suggestie gewekt alle antwoorden te kunnen geven, maar dat geloof ik niet helemaal. Snaartheorie laat interessante aspecten van problemen zien, en wijst je op mogelijkheden zoals extra dimensies of de gedachte dat er op hele kleine schaal andere structuren bestaan, zoals de snaren of branen... Maar  antwoorden? Met name op het terrein van zwarte gaten is er in de snaartheorie nog veel onduidelijk.
"Ervaringen uit het verleden leren dat het heelal ordelijk in elkaar steekt. En dat de meest logische formulering de meeste kans heeft. Ik denk dat we alles uit de kast moeten trekken om nu weer zo'n logische formulering te vinden die allereerst de wereld op de allerkleinste schalen kan beschrijven en van daaruit ook kan verklaren wat op veel grotere schalen gebeurt."
Je kunt ook zeggen: er lijkt nog veel werk te verzetten in de natuurkunde. En dat vindt 't Hooft merkbaar een fijn idee. "Ik hoop dat we nog eeuwen kunnen blijven rekenen." Met dank dus aan, onder meer, het zwarte gat.
'Niks is natuurlijker dan om te zeggen dat alle  heel kleine deeltjes zwarte gaten zijn' zwart gat: eerst theorie toen echt
Ruim twee eeuwen geleden suggereerden de Britse geoloog John Michel en de Franse natuurwetenschapper en wiskundige Pierre Simon Laplace voor het eerst dat de kosmos gebieden met oneindige sterke zwaartekrachtsvelden zou kunnen hebben. Maar echte zwarte gaten (de naam is van de Amerikaanse theoretisch fysicus John Wheeler) doken pas in 1915 serieus in een theorie op: in de algemene relativiteitstheorie van Albert Einstein, die de zwaartekracht beschrijft.
Zwarte gaten zijn de 'singulariteiten' in die theorie: de punten waarin het zwaartekrachtsveld zo sterk toeneemt, dat niets er meer aan kan ontsnappen. Zelfs licht niet.
Einstein zag zulke singulariteiten als een pathologie van zijn theorie, en niet als een reële mogelijkheid. Maar hedendaagse astronomen en fysici zijn van hun bestaan overtuigd geraakt.  Het lijkt immers onvermijdelijk dat zwarte gaten ontstaan als zeer zware sterren aan het einde van hun leven instorten. En Einsteins theorie beschrijft ook heel goed wat astronomen waarnemen.
Zij meten her en der aan de hemel karakteristieke straling die erop wijst dat,  als verwacht, gloeiend hete materie steeds sneller naar een verdwijnpunt kolkt.
In 1970 werd zo voor het eerst een zwart gat opgespoord aan de hand van röntgenstraling: Cygnus X-1 in het sterrenbeeld Zwaan.  Het zou een stellair zwart gat zijn - ontstaan uit een zeer zware ster - dat een naburige ster verslindt. De waarneming werd gedaan met de eerste röntgentelescoop in de ruimte: Uhuru van NASA. Later zijn, met bijvoorbeeld de satellieten Chandra en XMM-Newton, veel meer van zulke gaten ontdekt.
Met satellieten (zoals het Compton Gamma Ray Observatory en zijn opvolger Fermi) en met telescopen (zoals de LOFAR-radiotelescoop  in Nederland) bestuderen astronomen ook de karakteristieke radio-, röntgen- en gammastraling uit de omgeving van supermassieve zwarte gaten in het hart van sterrenstelsels. In ons eigen melkwegstelsel is dat Sagittarius A*, met   evenveel massa als vier miljoen zonnen. Rond dit zwarte gat heerst weinig activiteit.
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Communities + Neighborhoods (93%); Astronomy + Space (92%); Racism + 
Xenophobia (82%); Unofficial Economy (69%); International Trade (63%)
Industry: Manufacturing (76%); Retail + Wholesale Trade (62%)
Load-Date: September 11, 2009

End of Document
Zwarte gaten vangen

Zwarte gaten vangen

Page 2 of 7

Page 2 of 7





