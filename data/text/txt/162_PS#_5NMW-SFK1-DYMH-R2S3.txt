Bescheiden kennis
NRC Handelsblad
27 May 2017 zaterdag
Copyright 2017 NRC Media B.V. All Rights Reserved

Section: Wetenschap; Blz. 2
Length: 306 words
Byline: Hendrik Spiering
Body

ABSTRACT
Hendrik Spiering
Deze week
We zijn de kinderen van enorme revoluties, al denken we soms dat wijzelf de echte revolutie zijn. Tussen 1870 en 1970 groeide de economie en de welvaart bijvoorbeeld heel veel sneller dan nu, zei de Amerikaans econoom Robert Gordon nu al weer een jaar geleden in deze krant. Die snelheid was het gevolg van wetenschappelijke, technische en maatschappelijke omwentelingen, die nu misschien schaarser zijn. We hebben al veel gehad: de negentiende eeuwse hygiëne-beweging, algemeen kiesrecht, het Bessemer-staal, de dieselmotor, de elektromotor, de quantummechanica (die de moderne elektronica mogelijk maakte), de evolutietheorie, de HBS, kindvriendelijk onderwijs, de ontdekking van het DNA, twéé relativiteitstheorieën, kunstmest, het containerschip - vergeet ik iets? En allemaal best oud. 
Zo wacht de natuurkunde al sinds de jaren dertig op een nieuwe omwenteling. Niemand is er sindsdien in geslaagd een brug te slaan tussen de relativiteitstheorie en  de quantummechanica, die de werkelijkheid op een fundamenteel andere manier beschrijven.
Bescheiden kennis
De knappe natuurkundige Carlo Rovelli staat met zijn theorie van de lusquantumgravitatie midden in de jacht op de oplossing die wellicht  ooit een nieuwe revolutie zal vormen. In een  interview met Margriet van der Heijden, verderop in deze bijlage, toont de welsprekende Italiaan zich zeer bewust van de maatschappelijke en culture context van de natuurkunde. Als Einstein zich niet had verdiept in filosofen als Ernst Mach en Arthur Schopenhauer, had hij zijn relativiteitstheorie waarschijnlijk niet bedacht, aldus Rovelli. En of iemand binnenkort een doorbraak forceert? Misschien moeten we gewoon geduld hebben. "Ideeën hebben tijd nodig om te ontstaan, rond te zoemen, op hun plek te vallen", zegt de lenig denkende fysicus. "Echte wetenschap is bescheiden."
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Physics (94%); Educational Institution Employees (76%); Chemistry (74%); 
Environment + Natural Resources (64%); Awards + Prizes (63%)
Load-Date: May 27, 2017

End of Document
Page 2 of 2
