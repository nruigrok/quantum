Kapitein Ten Cate wil niet naar wal
De Telegraaf 
25 juli 2019 donderdag
Copyright 2019 De Telegraaf All Rights Reserved

Section: REGIO; Blz. 04
Length: 599 words
Byline: Mascha de Jong
Body

'Mij hier weghalen is gelijk aan het ontwortelen van een oude boom' door Mascha de Jong
AMSTERDAM - "Ik kan niet oplossen in niks." De 69-jarige Henk ten Cate, die met  een Duits peilschip en de boten waar hij aan klust al vele jaren in de Nieuwe  Houthaven ligt, weet niet waar hij naartoe moet. Een appartementje op de wal  wordt zijn dood, zegt de ras-Amsterdammer stellig.
Hij zag heel Europa. Als kapitein en binnenschipper, geen haven is hem  onbekend. 
Maar sinds 1984 is hij terug op geboortegrond. Hij zag het  levenslicht op de Rechtboomsloot in de Nieuwmarktbuurt. Ten Cate, die weliswaar  een huis in de stad heeft, maar het liefst op zijn boot zit: "Amsterdamser dan  mij krijg je ze niet. Ik ben alleen geen doorsnee. Ik hoor op een boot. Dit is  mijn leven. Een goed leven, want ik ben in dertig jaar nooit ziek geweest. Ook  niet met peukie. Er moet toch wel ergens een plek in de Amsterdamse wateren  zijn voor mij?"
Het geduld van het Havenbedrijf is echter op. Ten Cate is gesommeerd te  vertrekken. Het lijdend voorwerp: "Toen ik hier in de jaren negentig kwam,  noemde we het hier de wrakhaven en de Danzigerkade heette gekscherend  ranzigerkade. Ik lag tussen een woud van boomstronken en vergane steigers van  hout uit Oost-Indië en Suriname, dat wegrotte. Het was het afvoerputje van de  stad, ja, toen mocht ik er liggen. Maar daar denken ze tegenwoordig anders  over."
Kapitein Ten Cate wil niet naar wal
De Houthavens zijn tegenwoordig zo'n beetje de meest gewilde wijk van de stad.  Ook multinationals als Hugo Boss en PVH, het moederbedrijf van kledingmerken  als Calvin Klein en Tommy Hilfiger, zijn te vinden op de kade. Een  woordvoerster van het Havenbedrijf: "Het gebied heeft een ongelofelijke  transformatie achter de rug en het huidige bestemmingsplan van het water is  gericht op binnenvaartbedrijven. Daar voldoet meneer Ten Cate niet aan. Daarom  moet hij daar weg. We hebben echt veel geduld met hem gehad, dat spreidt zich  uit over jaren, maar het is een keer op."
Ten Cate snoeft. "Ik richt mij ook op de binnenvaart." Hij loopt naar het  middengedeelte van het peilschip en toont een tiental elektromotoren, die hij  heeft laten maken naar eigen ontwerp. Hij is met de octrooiaanvraag bezig. "Ik  ben voor industriële vooruitgang. Ik vind dat echt mooi. Dieselmotoren repareer  ik gedachteloos, maar met die elektromotoren moet ik me verdiepen in de  kwantumfysica. Ik zit vaak tot vier uur 's nachts met mijn neus in de boeken om  me daarin te verbeteren. Verschillende partijen, ook commerciële zijn bij mij  geweest om hun boten te laten omzetten naar elektrisch. Dat doe ik dus met mijn  eigen motoren. Ik ben wel degelijk voor de binnenvaart inzetbaar", retourneert  Ten Cate de kritiek van het Havenbedrijf.
Hoewel er al een schrijven van het Havenbedrijf ligt met een last onder  dwangsom gaat Ten Cate in augustus via de rechter proberen zijn plek in de  Nieuwe Houthaven af te dwingen. "Want mij hier weghalen is gelijk aan het  ontwortelen van een oude boom. Iedereen weet dat je dat niet moet doen. En als  je dat wel doet, heb dan in ieder geval compassie: zorg dat je een stukkie  water ervoor in de plaats geeft."
De woordvoerster van het Havenbedrijf kon in vakantietijd niet beschikken over  het dossier van Ten Cate. Het was daarom lastig om op dit specifieke geval in  te gaan. "Ik weet niet of het Havenbedrijf in het geval van meneer Ten Cate  verplicht is tot het geven van een alternatief. Wat ik wel weet, is dat net als  de stad ook het water een zeer hoge gebruikersdichtheid kent. Het Havenbedrijf  probeert tot oplossingen te komen als dat mogelijk is."
Peilschip moet weg
Classification

Language: DUTCH; NEDERLANDS
Publication-Type: Krant
Journal Code: telegraaf,Telegraph
Page 2 of 3
Kapitein Ten Cate wil niet naar wal
Subject: Harbors + Ports (94%); Military Weapons (89%); Composite Materials (70%); Water Quality (69%)
Industry: Aircraft (82%); Textiles (65%)
Load-Date: July 24, 2019

End of Document
Page 3 of 3
