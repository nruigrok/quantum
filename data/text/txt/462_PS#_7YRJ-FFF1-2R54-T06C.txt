Laserpulsen brengen afzonderlijke moleculen in trilling
NRC Handelsblad
19 juni 2010 zaterdag
Copyright 2010 NRC Media B.V. All Rights Reserved

Section: WETENSCHAP; Blz. 7
Length: 366 words
Byline: Rob van den Berg
Body

Met ultrakorte laserpulsen is het mogelijk om afzonderlijke moleculen gecontroleerd te laten trillen. Een dergelijke moleculaire beheersing is belangrijk omdat het onderzoekers op termijn in staat zal stellen chemische reacties een gewenste richting op te sturen. Tot nu toe was dit alleen mogelijk door een groot aantal moleculen tegelijk met lasers te beschieten. Maar zoveel moleculen zijn lastig onder de duim te houden.
Moleculen van dezelfde stof zijn identiek, maar ze zitten nooit in een identieke omgeving. Het ene molecuul heeft twee buren, het andere meer of juist geen enkele - alleen oplosmiddel. Moleculen bevinden zich daardoor niet allemaal in dezelfde quantummechanische toestand. Nu een methode is gevonden om de trillingen van individuele moleculen te controleren en te manipuleren, kunnen onderzoekers beter bestuderen wat het effect is van die trillingen op het gedrag van het molecuul, bijvoorbeeld bij het absorberen en doorgeven van lichtenergie tijdens de fotosynthese (Nature, 17 juni).
De afgelopen jaren is het met  ultrasnelle pulsen mogelijk geworden om de dynamiek van moleculen in beeld te brengen en tot op zekere hoogte ook te beheersen. Dergelijke experimenten maken altijd gebruik van series laserpulsen die na elkaar op een kluitje moleculen worden afgevuurd. Probleem is in dat geval dat de moleculen er chemisch weliswaar precies hetzelfde uitzien, maar zich toch anders gedragen doordat ze in de knel zitten, veel of juist weinig buren hebben en ook het oplosmiddel (bijvoorbeeld water) waarin ze zich bevinden een onvermijdelijke invloed uitoefent. Niek van Hulst, een Nederlandse natuurkundige die tegenwoordig verbonden is aan het Onderzoeksinstituut 
Laserpulsen brengen afzonderlijke moleculen in trilling
voor Optica in Barcelona, heeft samen met collega's voor deze problemen nu een oplossing gevonden door afzonderlijke moleculen bij de kop te nemen.
Ze gebruikten heel korte lichtflitsen om een kleurstofmolecuul te laten trillen. Met een tweede lichtflits onderzochten ze vervolgens hoe het molecuul aan het trillen was. Door de tijdsduur tussen pulsen te variëren en het licht van de tweede puls telkens een heel klein beetje aan te passen, konden ze elk afzonderlijk molecuul naar believen laten trillen.
Graphic

 
Moleculen lichten op onder een laser. 
Foto icfo
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Chemistry (94%); Polymers (82%); DNA (75%); Nanotechnology (75%); 
Diseases + Disorders (68%); Awards + Prizes (63%)
Industry: Explosives (70%); Chemicals (69%); Computer Equipment (69%); 
Pharmaceuticals Agents + Products (67%)
Load-Date: June 19, 2010

End of Document
Page 2 of 2
