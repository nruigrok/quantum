 Beam me up, Scotty 
De Telegraaf
10 november 2012 zaterdag
Copyright 2012 De Telegraaf All Rights Reserved

Section: 1; Blz. 4
Length: 311 words
Body

VRAAG  Onlangs vond er op Tenerife kwantumteleportatie over 143 kilometer plaats. Wordt  Beam me up, Scotty  ooit werkelijkheid?
ANTWOORD
Volgens de wetten van de natuurkunde kunnen we niets sneller verplaatsen dan licht. Bij teleportatie echter denken we aan Scotty die van het ene moment op het andere van planeet X319 naar het lichtjaren verwijderde ruimteschip Enterprise wordt verplaatst. Bij dat doel komt het Tenerife-experiment niet eens in de buurt. Wat in het experiment wordt verplaatst is geen materie, maar het is de toestand waarin materie verkeert. Je kunt het een beetje vergelijken met het overdragen van gemoedstoestanden bij mensen, zonder dat daarbij hersenweefsel verplaatst wordt. Het gaat om een toestand van licht. Bij licht denken we aan golven, die in twee richtingen kunnen trillen, horizontaal en verticaal. Daarnaast zijn ook combinaties van beide als toestand mogelijk. In de quantummechanica beschrijven we korte golftreintjes als lichtdeeltjes ( fotonen ). Het is de toestand van een foton bij één persoon (Alice) die in teleportatie wordt overgedragen op een foton bij de andere persoon (Bob). Teleportatie bestaat uit een aantal manipulaties en metingen aan licht van Alice en Bob. Beiden moeten uiterst secuur  voorwerk  doen door het maken van zogenaamd  verstrengeld  licht.
Een kunstmatig evenbeeld samenstellen op een plek ver van onszelf door de atomen te teleporteren gaat een formidabele onderneming worden. Vooral omdat de toestanden zeer snel verstoord worden. Tenzij er een geheel nieuwe manier wordt gevonden om dit te voorkomen zit  Beam me up Scotty  er helaas niet in.
Miriam Blaauboer en
 Beam me up, Scotty 
Jos Thijssen Afdeling Quantum nanoscience
Faculteit Technische
Natuurwetenschappen
TU Delft
Heeft u ook een vraag op wetenschappelijk gebied, dan kunt u deze sturen naar wetenschap@telegraaf.nl Helaas kunnen niet alle vragen worden beantwoord.
Classification

Language: DUTCH; NEDERLANDS
Publication-Type: Krant
Journal Code: Telegraaf
Subject: Physics (94%); Educational Institution Employees (63%)
Industry: Computing + Information Technology (82%)
Load-Date: November 9, 2012

End of Document
Page 2 of 2
