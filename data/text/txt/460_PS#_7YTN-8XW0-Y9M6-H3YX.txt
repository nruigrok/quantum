'Een mooie theorie, maar we weten niet of het de goede is'; Fysicus Edward Witten krijgt prestigieuze LorentzmedailleWinnaar Lorentzmedaille
Trouw
29 juni 2010 dinsdag
Copyright 2010 PCM Uitgevers B.V. All Rights Reserved

Section: NEDERLAND; Blz. 9
Length: 694 words
Byline: Joep Engels
Body

amsterdam - ,,Kom, dan laat ik jullie eens wat zien." Hij veert op en gaat voor naar een van de zijgangen van zijn hotel, het Doelen Hotel in Amsterdam. ,,Wisten jullie dat de Nachtwacht oorspronkelijk hier gehangen heeft?" vraagt hij, en hij wijst op wandkaarten die zijn gelijk bevestigen. ,,Frappant, nietwaar? Ik wist dat niet, maar de mensen hier op straat, of in het hotel ook niet."
Het spreektempo van Edward Witten is ineens omhoog gegaan. Tot dan toen heeft de vermaarde fysicus bedachtzaam gesproken. Een rijzige man met een verrassend zachte stem, die geprobeerd heeft de allermoeilijkste natuurkunde uit te leggen. De snaartheorie, het nog zeer speculatieve bouwwerk dat de bestaande theorieën moet verenigen. ,,De twintigste eeuw heeft de natuurkunde de quantumtheorie gebracht en de relativiteitstheorie. Twee theorieën die ons wereldbeeld op zijn kop hebben gezet en waardoor de natuurkunde zich van de leek heeft vervreemd. De snaartheorie, die deze twee theorieën poogt te verenigen, doet daar nog een schepje of twee bovenop. Het is nog vreemder en bovendien uiterst complex om te hanteren."
Waar gaat dat in vredesnaam heen?
,,De hoop is dat achter deze ingewikkelde materie een subtiele, elegante theorie schuilgaat. Het is net als met de Algemene Relativiteitstheorie. De basisformule van Einstein is een toonbeeld van schone eenvoud, maar zodra je de theorie wilt toepassen, wordt het rekenwerk extreem moeilijk. Daarom hopen we dat er met de snaartheorie net zoiets aan de hand is. Dat wij nog zwoegen op die complexe vergelijkingen maar dat de theorie in haar kern net zo eenvoudig oogt."
'Een mooie theorie, maar we weten niet of het de goede is'; Fysicus Edward Witten krijgt prestigieuze 
LorentzmedailleWinnaar Lorentzmedaille
Witten kan het weten. De 58-jarige Amerikaan is één van de grondleggers van de snaartheorie en wordt door velen gezien als de invloedrijkste natuurkundige van de afgelopen dertig jaar. Om die reden reikte de Koninklijke Akademie van Wetenschappen hem gisteren de prestigieuze Lorentzmedaille uit.
Begin jaren tachtig zag het daar nog niet naar uit. De jonge Witten twijfelde of hij zich op dit modieuze, maar ook dubieuze vakgebied moest storten. ,,De snaartheorie maakte toen een geforceerde indruk. Gekunsteld. In 1984 was er een doorbraak die een boel problemen oploste. Met een beetje goede wil kon je er een realistische theorie in zien. Je kon er bij wijze van spreken treinen mee laten rijden. De brokstukken pasten ineens allemaal zo mooi op elkaar dat ik dacht: dat kan geen toeval zijn. Hier zit iets moois achter."
Dat is wel vaker een drijfveer voor fysici: wat mooi is moet wel waar zijn.
,,Einstein schijnt eens gezegd te hebben dat als de feiten zijn relativiteitstheorie weerspraken, het hem zou spijten voor Onze Lieve Heer. Zijn theorie was natuurlijk correct. De snaartheorie is al méér dan alleen maar een mooi wiskundig bouwsel. Ze heeft haar nut al op andere terreinen bewezen. In de geometrie bijvoorbeeld. Maar in de natuurkunde hebben we haar nog niet kunnen bewijzen. Een mooie theorie, maar we weten niet of het de goede is."
Gaat u dat bewijs nog meemaken?
,,Ik hoop het wel, maar ik ben daar misschien erg optimistisch in. Critici vinden de theorie zo anders - we hebben bijvoorbeeld nog geen manier om haar experimenteel te toetsen - dat ze daar nog geen maat op vinden staan. Maar ja, dat geldt voor alle grote doorbraken uit de fysica: dat ze, vóór hun doorbraak, zo anders waren."
Eén echte snaartheorie
De twee grote theorieën uit de fysica, van de zwaartekracht en het quantum, verdragen elkaar niet. In een zwart gat bijvoorbeeld staat de natuurkunde met de mond vol tanden. Dat komt doordat de zwaartekracht, maar ook de ruimte gek gaat doen als de afstanden heel klein worden. De snaartheorie lost dit probleem op door atomaire deeltjes zoals elektronen voor te stellen als trillende snaren. Elk deeltje heeft zijn eigen trilling en omdat de trillingen een zekere ruimte innemen, kunnen deeltjes elkaar niet ongelimiteerd naderen, en ook de zwaartekracht niet meer in gevaar brengen. Dit idee bleek op talloze manieren te verwezenlijken, zodat de natuurkunde op een gegeven moment opgescheept zat met evenzoveel snaartheorieën. In 1996 bewees Witten dat deze op hetzelfde neerkwamen, zodat er maar één echte snaartheorie was. Graphic
Page 2 of 3
'Een mooie theorie, maar we weten niet of het de goede is'; Fysicus Edward Witten krijgt prestigieuze LorentzmedailleWinnaar Lorentzmedaille

 
Witten: ,,De brokstukken pasten zo mooi op elkaar, dat ik dacht: hier zit iets moois achter."
FOTO PATRICK POST
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Physics (94%)
Load-Date: June 28, 2010

End of Document
Page 3 of 3
