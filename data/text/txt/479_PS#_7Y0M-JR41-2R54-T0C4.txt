Wat er  vóór de oerknal kwam; De keuze
de Volkskrant
13 maart 2010 zaterdag
Copyright 2010 PCM Uitgevers B.V. All Rights Reserved

Section: KENNIS; Blz. 5
Length: 345 words
Byline: Martijn van Calmthout
Body

Het is gemakkelijk te bedenken waarom het ooit een goed idee leek om Martin Bojowald een boek te laten schrijven. Niet alleen is deze Duitse theoretisch fysicus  pionier van een theorie die zwaartekracht en quantumnatuurkunde op kosmische schaal verbindt, hij is ook  36 jaar jong, een wonderkind dat  graag mag staren over mistige Duitse akkers, én een fanatiek hardloper. The long-distance Thinker noemde Nature hem in een interview, waarvoor hij met een Einstein-mascotte op de foto ging. Daarop lijkt hij  een beetje  op Heisenberg.
Bojowald geldt zonder meer als een kei in de zogeheten lus-quantumzwaartekracht. Net als de snaartheorie is dat een poging om zwaartekracht op de allerkleinste schaal te beschrijven. De snaartheorie doet dat door deeltjes en krachten op te vatten als de trillingen van piepkleine wiskundige snaartjes in elf dimensies ruimte en tijd. In de lusquantumgravitatie zijn die ruimte en tijd geen toneel, maar  springen ze zelf  ook uit de vergelijkingen tevoorschijn.  De theorie is minder ontwikkeld dan de snaartheorie, maar heeft in elk geval één groot voordeel: er is mee uit te rekenen wat er gebeurde gedurende en zelfs vóór de oerknal, het moment en punt vanwaaruit het heelal  ontstaan lijkt te zijn.
In de gangbare Einstein-kosmologie kan dat  niet: de oerknal is daar een punt waar alles nul of oneindig was. Praten over vóór de oerknal is dan zinloos. Lusquantumgravitatie kan dat wel. Het universum blijkt daar een  eindeloze reeks uitzettende en weer krimpende heelals. Dat wij hier en nu in dít heelal leven, is geen mirakel, maar omdat het onze beurt was.
Intrigerende vergezichten, maar ze maken van Vóór de oerknal nog geen goed boek. Bojowald heeft een hinderlijke hang naar jargon en name dropping waarvan de lezer de zin ontgaat. Gek genoeg blijft hij tegelijk  erg aan de oppervlakte van zijn ideeën, 
Wat er  vóór de oerknal kwam; De keuze
waarvan hij de details kennelijk te hoog gegrepen acht. Dat stelt teleur. De oude grondlegger  van de lustheorie, Lee Smolin, kan het  beter.
Martin Bojowald: Vóór de oerknal Veen Mag.; 288 p.; EUR 24,95; ISBN 9789085713128
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%); Computer Science (75%); Spacecraft (73%)
Load-Date: March 12, 2010

End of Document
Page 2 of 2
