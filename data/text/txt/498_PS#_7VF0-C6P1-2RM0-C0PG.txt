De fysicus in de tuin
NRC Handelsblad
April 11, 2009 zaterdag
Copyright 2009 NRC Media B.V. All Rights Reserved

Section: WETENSCHAP & ONDERWIJS; Blz. 11
Length: 423 words
Body

Graham Farmelo The Strangest ManThe Hidden Life of Paul Dirac; Quantum Genius. Faber & Faber, London ISBN 978-0-571-22278-0, 539 pagina's, circa (E) 30
XHij was een van de hoofdrolspelers in de quantumrevolutie die in het begin van de twintigste eeuw de natuurkunde op zijn kop zette, en voorspelde onder andere het bestaan van antimaterie. En toch is Paul Dirac (1902-1984) buiten zijn vakgebied nauwelijks bekend.
Het heeft ook vijfentwintig jaar geduurd voor hij zijn definitieve biografie kreeg, maar met het net verschenen The Strangest Man van Graham Farmelo is in die omissie voorzien. De schrijver biedt een schrijnend inkijkje in Diracs jeugd, die hem voor zijn leven getekend heeft. Zijn vader, een Zwitserse leraar die les gaf op een Engelse school in Bristol, eiste dat hij alle maaltijden apart met hem doorbracht, waarbij ze uitsluitend Frans met elkaar spraken. En voor elke fout die hij maakte, kreeg hij straf: &quotIk heb als kind nooit liefde en genegenheid gekend", zei Dirac ooit. Geen wonder dus dat hij het huis verliet zodra hij daartoe in de gelegenheid was. Met zijn grote aanleg voor wiskunde was er in Cambridge een beurs voor hem weggelegd.
Daar kwam hij op het juiste moment, en vooral met de juiste wiskundige bagage, toen Heisenberg, zoals Einstein dat later uitdrukte, &quotzijn grote quantumei legde". Binnen een paar jaar was door het werk van een paar twintigers de klassieke natuurkunde overvleugeld door de quantumtheorie. Dirac en Heisenberg zouden er samen met Schrödinger in 1933 een Nobelprijs voor krijgen. Het is zijn gouden periode.
Maar een theoretisch natuurkundige levert zijn beste werk af vóór zijn dertigste en dat wordt door niemand beter geïllustreerd dan door Dirac. Hij raakt geïsoleerd. Zijn 
De fysicus in de tuin
gevoeligheid voor de schoonheid van de wiskunde maakt dat hij de theorieën die ten grondslag liggen aan het Standaardmodel niet kan accepteren.
Het is bijna pijnlijk om te lezen hoe zijn carrière als een nachtkaars uitgaat, en het is jammer dat Farmelo deze 'ondergang' met een immer positieve blik blijft bezien. Want veel kan hij er niet van maken: Dirac legt zich toe op tuinieren en hij krijgt met zijn Hongaarse echtgenote, qua persoonlijkheid zijn absolute tegenpool, twee dochters. Vervolgens ziet hij hen nauwelijks, omdat hij voortdurend de wereld over trekt, waarbij hij een opvallende voorkeur toont voor de Sovjet-Unie en het communistische systeem. Uiteindelijk verlaat hij ook Cambridge, om aan een derderangs universiteit in Florida zijn laatste dagen te slijten. Rob van den Berg
Graphic

 
1104WETboekomslag
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Mathematics (94%); Physics (82%); Educational Institution Employees (69%) Load-Date: April 10, 2009

End of Document
Page 2 of 2
