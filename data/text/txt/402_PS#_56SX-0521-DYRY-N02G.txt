Brieven
Trouw
12 oktober 2012 vrijdag
Copyright 2012 PCM Uitgevers B.V. All Rights Reserved

Section: Podium; Blz. 23
Length: 662 words
Body

Besparingstip
Graag geef ik de gemeente Groningen een besparingstip mee. De gemeente hield een proef met speciale sensors bij verkeerslichten. Bij sneeuw of regen kon de wachttijd van fietsers worden bekort door ze vaker groen licht te geven. Het overige verkeer ondervindt er nauwelijks hinder van (Trouw, 11 oktober). Als dat zo is, kunnen fietsers zonder bezwaar dus bij alle weersomstandigheden vaker groen licht krijgen. De gemeente gaat toch niet serieus geld uitgeven aan sensors die als enig nut hebben dat fietsers bij mooi weer langer moeten wachten?
J.P. Klevant Groen Dronten
Duurzame top (1)
Een fraaie lijst, die Duurzame 100 (Trouw, 10 oktober). Nog waardevoller en stimulerender zou het worden door ernaast een lijst te plaatsen met de honderd Nederlanders met de kleinste ecologische voetafdruk en deze beide lijsten met elkaar te vergelijken. Dat zou de discussie een goede impuls kunnen geven.
Guus Van Delfgauw
Duurzame top (2)
Als onze koningin nog steeds aandelen Shell heeft, hoe is het dan mogelijk dat ze in de Duurzame 100 staat? Shell is verantwoordelijk voor een enorme olievervuiling in Nigeria, die in milieu-opzicht en ook in menselijk opzicht een enorme ramp heeft veroorzaakt. Zijn de woorden van de koningin in haar kerst-toespraak van meer belang dan haar handelen?
Brieven
Krista Jelsma Utrecht
Duurzame top (3)
Ik trof in de bijlage over de Duurzame 100 uitsluitend 'BN'ers' aan en 'captains of industry'. Waar zijn de gewone Nederlanders, die dagelijks hun best doen om duurzaam te leven? Waar staat bijvoorbeeld iemand als Frits ter Kuile, de vroegere schillenboer van Woensdrecht, die tegenwoordig in het Jeannette Noel-huis zich inzet om met eenvoudige middelen uitgeprocedeerde asielzoekers een dak boven hun hoofd te bezorgen? Nee, aan eenvoudige duurzaam levende Nederlanders wordt geen aandacht geschonken. Wel aan Willem Alexander, die voor zijn plezier met vervuilende vliegtuigen de wereld rondtoert en zijn moeder, die zich uitsluitend met een stoet benzine slurpende limousines verplaatst. Trouw zou er beter aan doen om voortaan niet meer dergelijke onzinnige bijlages te publiceren. Dat spaart flink wat bomen bovendien.
Jan Ramaker Tiel
Duurzame top (4)
In de Duurzame 100 is Eco Matser (what's in a name) jurylid. Hij werkt bij Hivos. Op zich niks mis mee. Maar waarom scoort Hivos dan zelf niet beter in een test die One World (van de NCDO, oktobernummer 2012) heeft gepubliceerd over de groenheid en duurzaamheid van ontwikkelingsorganisaties? Hivos bungelt daarin onderaan de lijst als op een na laatste. Is dit nou een gevalletje alleen met de mond belijden en anderen duurzaamheid leren of is het 'doen wat je zegt...'
Door-Elske Cazemier Eelde
Griekse onderzeeboten
Volgens minister De Jager van financiën kan Griekenland nog best bezuinigen, namelijk op defensie (Trouw, 11 oktober). En terecht. Griekenland heeft een order lopen voor zes onderzeeboten in Duitsland, en Frankrijk mag vier fregatten leveren. Dat kost miljarden. Griekenland geeft verhoudingsgewijs in Europa het meest uit aan defensie. Er gaan geruchten dat Griekenland die orders moet plaatsen in ruil voor miljarden aan hulp. Als dat zo is, is dat een grof schandaal.
R.W. Boer Zwijndrecht
Schrödingers kat
De quantumfysici Serge Haroche en David Wineland zullen (Trouw, 10 oktober) de Nobelprijs voor de natuurkunde ontvangen omdat zij erin geslaagd zijn een neutraal quantumdeeltje te laten bepalen of 'de kat van Schrödinger' (een ander geïsoleerd quantumdeeltje) dood en levend te gelijk kan zijn. Dit experiment is tweeduizend jaar geleden ook al eens uitgevoerd. Een gekruisigd 'quantumdeeltje' werd in een spelonk 
Page 2 of 3
Brieven
opgesloten met een zware steen ervoor. Dit deeltje was dood en levend tegelijk. Alleen een paar andere quantumdeeltjes die wij kennen als 'de discipelen' en 'Maria Magdalena' bleken onbevangen genoeg om vast te stellen dat dit geïsoleerde deeltje dood en levend tegelijk kon zijn. Voor dat onderzoek is geen Nobelprijs uitgereikt. Paul Paulus Gendringen
Graphic

 
Groen licht voor fietsers, waarom alleen bij regen? foto koen suyk, anp
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Sustainable Development (94%); Energy + Utility Law (76%)
Industry: Alternative + Renewable Energy (71%)
Load-Date: October 11, 2012

End of Document
Page 3 of 3
