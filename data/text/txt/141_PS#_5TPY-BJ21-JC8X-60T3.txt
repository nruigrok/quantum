Kilo gaat op de schop
AD/Algemeen Dagblad
13 november 2018 dinsdag
Copyright 2018 De Persgroep Nederland BV All Rights Reserved

Section: Nieuwsdienst; Blz. 11
Length: 501 words
Byline: ANNEMIEKE VAN DONGEN
Highlight: In Parijs komen wetenschappers bij elkaar voor een historische make-over van onze maten. De ouderwetse standaardkilo is lichter geworden. Tijd voor een modern meetsysteem.
Body

De maat die het gewicht bepaalt van de kiloknaller in de supermarkt, een pond druiven op de markt en een grammetje zout ligt veilig opgeborgen onder drie glazen stolpen in een zware kluis in Parijs. Achter een deur met drie verschillende sloten. Dit stuk metaal (platinum en iridium om precies te zijn) is de moeder van alle kilogrammen. De Nederlandse standaardkilo is ervan afgeleid. Net als de pakweg 50 andere nationale kopieën die er wereldwijd van in omloop zijn. Eens in de 40 jaar werden al die kopiekilo's naar Parijs gebracht om ze met het origineel te vergelijken. 
Maar wat bleek de laatste keer, eind jaren '80? Alle kilo's waren ietsje zwaarder geworden. Vijftig microgram om precies te zijn; het gewicht van een zandkorrel. Of was de standaardkilo ietsje lichter? ,,Een kip- of ei-verhaal: onmogelijk te bepalen'', zegt metroloog Gert Rietveld, namens Nederland lid van het internationale comité dat de maten beheert (CIPM). ,,Logischerwijs zou je concluderen dat de standaardkilo iets lichter is geworden. Maar de standaardkilo is per definitie de standaardkilo. Zelfs als hij valt en er een stukje afbreekt. Dat geeft aan dat dit systeem niet ideaal is.'' 
Zo'n 25 jaar lang heeft men zich het hoofd gebroken over een beter meetsysteem. Dat is er nu; vrijdag zullen vertegenwoordigers van zestig regeringen in Versailles over hun 
Kilo gaat op de schop
voorstel stemmen. In plaats van aan een brok metaal wordt de kilo voortaan gekoppeld aan de constante van Planck; een naar de natuurkundige Max Planck vernoemde schaal die onder andere de hoeveelheid energie in licht uitdrukt. Rietveld: ,,De kilo verandert van iets dat je kunt vastpakken naar iets ongrijpbaars: een stabiel getal dat in de natuurkundige wereld van de quantumdeeltjes is verankerd.'' 
Daarmee is de kilogram de laatste meeteenheid die een complete make-over krijgt: de meter is al sinds 1960 gekoppeld aan een natuurconstante (de lichtsnelheid) in plaats van aan een metalen staaf. Voor meetkundigen in heel de wereld is de herdefinitie van de kilogram dan ook een ingrijpende gebeurtenis, vertelt Rietveld.
Verschil
Als lid van het CIPM was hij afgelopen jaren getuige op de jaarlijkse plechtige momenten dat de kluis openging, om de enige echte kilogram te inspecteren. ,,We zijn toch jarenlang de hoeders geweest van de kilo. Ik denk dat ik vrijdag wel een traantje moet wegpinken.'' 
Maar wel van vreugde, verduidelijkt hij. Want voor ons dagelijks leven gaat de nieuwe definitie van de kilo geen verschil maken, voor de wetenschap is dat wel het geval. ,,Met het Planck-deeltje als basis kunnen we nauwkeuriger en betrouwbaarder meten. Dat plaveit het pad voor nieuwe technieken en toepassingen die we nu nog niet kunnen overzien. Net zoals de invoering van atoomklok als basis voor tijd heeft geleid tot de uitvinding van de TomTom en routeplanners.'' 
50 Î1/4g 
Bij de laatste meting van de kilo, zat er een verschil van 50 microgram (een zandkorrel) tussen de standaardkilo en de meegebrachte kopiekilo's.
Bekijk de oorspronkelijke pagina: pagina 11
Classification

Language: DUTCH; NEDERLANDS
Publication-Type: Krant
Subject: Precious Metals Markets (93%); Population + Demographics (82%); Illegal 
Drugs (76%); Obesity (70%); Physics (62%); Minor Metals Markets (61%)
Page 2 of 3
Kilo gaat op de schop
Industry: Jewelry (93%); Computer Equipment (88%); Chemicals Mfg (83%); Paper + 
Packaging (75%); Animal Farming + Breeding (69%); Cattle Ranching + Farming (69%); Agriculture (61%)
Load-Date: November 12, 2018

End of Document
Page 3 of 3
