Vermist xenon verstopt zich in de aardkern
NRC Handelsblad
26 april 2014 zaterdag
Copyright 2014 NRC Media B.V. All Rights Reserved

Section: Wetenschap
Length: 285 words
Byline: Bruno van Wayenburg
Body

Een van de mysteries in de geofysica lijkt opgelost. Chinese onderzoekers denken te weten waar al het 'kwijtgeraakte' xenon op aarde is gebleven: in het binnenste deel van de aardkern (Nature Chemistry, 20 april online). 
Xenon is een edelgas en vormt nauwelijks verbindingen met andere chemische elementen. Het lost ook nauwelijks op in gesteenten of water. Het kan dus eigenlijk nergens anders heen dan naar de atmosfeer. Maar in de aardse atmosfeer komt het twintig keer minder voor dan in meteorieten. En dat klopt slecht met het gangbare idee dat de planeten en meteorieten uit hetzelfde oermateriaal zijn ontstaan.  
De afgelopen decennia zijn derhalve meerdere 'schuilplaatsen' voor xenon geopperd. Het zou zich kunnen verstoppen in kwartsgesteenten, of het zou zijn opgelost in het ijzer van de aardkern. In 2012 opperden Duitse onderzoekers dat het gas juist verloren ging in het intense meteorietenbombardement dat de allereerste aardatmosfeer vernietigde. 
Nu komen Li Zhu en collega's van de universiteit van Jilin met een nieuwe verstopplek: in exotische chemische verbindingen XeFe3 en XeNi3. 'Exotisch', omdat xenon normaal gesproken chemisch inert is: de buitenste elektronenschil is met acht elektronen compleet en dat verhindert het aangaan van chemische bindingen met andere elementen. 
Maar onder de extreme druk en hoge temperaturen binnenin de aarde kan xenon toch een verbinding aangaan met ijzer en nikkel, blijkt uit de quantummechanische berekeningen van Li Zhu en collega's. Als zulke xenonmetalliden ook werkelijk worden 
Vermist xenon verstopt zich in de aardkern
aangetoond, bijvoorbeeld in experimentele hogedrukcellen met diamanten wanden, zouden ze een plausibele schuilplaats bieden voor het verdwenen xenon. Bruno van Wayenburg 
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Geology + Geophysics (94%); Chemistry (92%); Energy + Environment (69%); 
Environment + Natural Resources (69%); Superconductors (68%)
Industry: Oil + Gas Industry (75%)
Load-Date: April 25, 2014

End of Document
Page 2 of 2
