Stiekem gluren kan quantum besturen
de Volkskrant
19 februari 2014 woensdag
Copyright 2014 De Persgroep Nederland BV All Rights Reserved

Section: Wetenschap; Blz. 19
Length: 252 words
Byline: VAN ONZE VERSLAGGEVER MARTIJN VAN CALMTHOUT
Body

Delftse wetenschappers hebben opnieuw een stap gezet in het bedwingen van de ongrijpbare quantumwereld. Met een experiment laten ze zien dat ze een deeltje kunnen beïnvloeden door ernaar te kijken. Tot nog toe gingen fysici ervan uit dat de geringste meting al alle quantumeigenschappen wegvaagt. 
In Nature Physics laten Ronald Hanson en collega's van de TU Delft zien dat ze de situatie van een koolstofkern in een diamantrooster kunnen sturen via een heel behoedzame waarneming. In die wereld gelden de wetten van de quantummechanica, die zeggen dat het atoom niet in één toestand verkeert, maar in vele tegelijk. Bij een meting bepaalt het toeval welke van die mogelijke toestanden wordt vastgesteld. 
In de jaren dertig van de vorige eeuw illustreerde fysicus Erwin Schrödinger dat met een dichte doos waarin een kat zit waarvan het leven afhangt van een quantumdeeltje in de doos. Zolang die dicht is, is de kat letterlijk tegelijk in leven én dood. Zodra de deksel eraf gaat, is het onvermijdelijk een van beide. 
De Delftse onderzoekers hebben echter een tussenweg gevonden, waarbij ze zo geleidelijk naar het diamantsysteem kijken, dat de quantumgeschiftheid wel een beetje beperkt wordt, maar in principe blijft bestaan. 
De Utrechtse theoretisch fysicus en quantumfilosoof prof. Dennis Dieks noemt het Delftse experiment indrukwekkend, maar geen reden om de theorie over metingen in de quantumwereld in twijfel te trekken. 'Het simpele oude beeld van Schrödingers kat krijgt hooguit meer detail', zegt hij. 
Stiekem gluren kan quantum besturen
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%)
Industry: Computing + Information Technology (63%)
Load-Date: February 18, 2014

End of Document
Page 2 of 2
