Het is ook crisis in de technologie
NRC Handelsblad
9 februari 2013 zaterdag
Copyright 2013 NRC Media B.V. All Rights Reserved

Section: Opinie & Debat
Length: 1048 words
Body

SAMENVATTING
Zonder zuivere wetenschap geen nieuwe technologie, zegt
Andre Geim. Willen we de economie gestaag laten groeien, dan moeten we investeren in ontdekkingen.
VOLLEDIGE TEKST:
'Wat doe jij hier?" Een softwaremiljardair was stomverbaasd toen hij hoorde dat ik natuurkundige was. Weliswaar vroeg ik mijzelf ook af wat ik daar deed, maar hij deed alsof hij op het Wereld Economic Forum een seizoensarbeider tegenkwam.
Het voorname gezelschap dat dit jaar in Davos bijeen was, hield zich bezig met netwerken, zelfpromotie en andere dingen die politici en financiële mensen doen, zoals skiën. Tussendoor bespraken ze de slechte gezondheid van de wereldeconomie.
De sprekers schreven verscheidene medicijnen voor. Staatshoofden zagen de oplossing in beter bestuur, centralebankiers in beter financieel toezicht, zakenbankiers wilden 'de markt laten beslissen', economen kwamen met nieuwe economische theorieën en jonge internetondernemers stelden hun vertrouwen in de sociale media. Ze hadden één ding gemeen; allen dachten dat een snelle oplossing voorhanden was.
Het voordeel van ivoren torens is dat hun uitzicht verder reikt dan de onmiddellijke problemen. Waar de één een bankencrisis, schuldencrisis, valutacrisis of nog weer andere crises ziet, zien academici misschien nog zorgelijker ontwikkelingen. Het is een technologiecrisis.
Er verschijnen tegenwoordig minder vaak nieuwe, baanbrekende technologieën dan een gestage economische groei vereist. Zelfs zakenbankiers beklagen zich over de steeds geringere keuze aan nieuwe technologieën om in te investeren.
Wie op de tweede helft van de vorige eeuw terugkijkt, ziet dat deze bol stond van de technologische vooruitgang. De siliciumrevolutie leidde tot computers, wijdverbreide microchips, mobiele telefoons en internet. Ook hadden we Spoetnik, lasers, de maanwedloop, GPS. De laatste twintig jaar gaat het meer om verbetering en herontwerpen van vrijwel dezelfde speeltjes.
De enige recente baanbrekende technologie die ik kan bedenken, zijn de sociale media. Deze hebben grote invloed op de samenleving - baanbrekend in meer dan één opzicht. Als we het aantal Facebookgebruikers vermenigvuldigen met het aantal uren dat ze twitteren, is de schade aan verspilde mensenlevens groter dan bij de bom op Hiroshima.
Veel economen hebben betoogd dat het laaghangende fruit  grotendeels is geplukt en dat we een langdurige periode van economische stagnatie tegemoet gaan.
Dit heeft nog niet tot duidelijk economisch verval geleid, dus wordt aan deze voorspelling weinig aandacht besteed. Wat ook niet helpt, is dat economen bekendstaan om hun welsprekende verklaring van alles wat er fout ging met de vorige economische theorieën.
Mijn eigen ivoren toren biedt uitzicht op de zuivere wetenschap. Daar wagen economen zich niet. Wat ik hiervandaan zie, is een ernstige crisis in de verschaffing van nieuwe kennis. Niet dat er geen ontdekkingen meer worden gedaan, maar de vaart is eruit.
Mijns inziens is dit de achterliggende oorzaak van de  crisis. Zonder nieuwe kennis zijn alleen afgeleide technologieën mogelijk. Hoe belangrijk deze ook zijn, ze kunnen de industriële revolutie die tweehonderd jaar heeft geduurd niet gaande houden.
Voor een leek lijkt fundamenteel onderzoek vaak geldverspilling, omdat het niet meteen hedendaagse equivalenten van brood en spelen oplevert, maar op langere termijn bestaat er geen nutteloze fundamentele kennis, nog afgezien zelfs van haar culturele belang.
De siliciumrevolutie zou onmogelijk zijn zonder de kwantumfysica. De theoretische wiskunde levert internetveiligheid en verhindert dat computers doorlopend crashen. Einsteins relativiteitstheorie lijkt misschien uiterst nutteloos, maar zelfs deze heeft sinds kort de consument bereikt. Zonder deze theorie zou uw TomTom niet werken. De keten van zuiver wetenschappelijke ontdekkingen tot consumentenproducten is lang, onoverzichtelijk en traag, maar zonder fundament stort uiteindelijk de hele keten in.
De eenvoudige logica schrijft voor dat we moeten investeren in fundamenteel onderzoek om nieuwe kennis te verwerven. Iedereen die ik in Davos sprak, was uitdrukkelijk voorstander van meer steun voor de langetermijnwetenschap.
Helaas zijn mensen geen logische dieren. Als ik diezelfde mensen vroeg of hun bedrijf bereid zou zijn een belasting ten behoeve van de wetenschap te betalen, kwam er een even uitdrukkelijk nee. Ook waren ze tegen een dergelijke heffing in de inkomstenbelasting, alsof het geld nog ergens anders vandaan kan komen.
Tot veertig jaar geleden zochten landen onder dwang van dreigende warme en koude oorlogen naar langetermijnvoordelen om hun mogelijke vijanden te overtreffen. Simpel gesteld leidde die dreiging tot een investering in de wetenschap. Hierdoor kon  de industriële revolutie doorgaan. De tegenwoordige bedreigingen  - de opwarming van de aarde, de overbevolking van onze planeet en de schaarse natuurlijke hulpbronnen - lijken zelfs voor het intelligente gezelschap in Davos niet beangstigend genoeg te zijn.
In onze vreedzame tijden heeft de concurrentie op de markt het bedrijfsleven gedwongen om zijn fundamentele programma's op te doeken. Ook westerse regeringen zijn hiertoe overgegaan, in antwoord op de groeiende financiële beperkingen en als tegemoetkoming aan het  ongunstige beeld van wetenschappelijk onderzoek onder hun kiezers.
De ervaring van Davos geeft mij de overtuiging dat er weinig hoop is op verandering. Hiervoor zou een verandering van de menselijke natuur nodig zijn. Ik vrees dat de economen deze keer wel gelijk hebben en dat we onze handen mogen dichtknijpen met een stagnatie à la Japan.
Toch heb ik een droom. Hierin blijven de industriële revolutie en de economische groei doorgaan. Dit komt doordat astrofysici een reusachtig kosmisch rotsblok ontdekken dat over vijftig jaar onze planeet zal treffen. Dat moet beangstigend genoeg zijn. De wereldgemeenschap kan deze dreiging zeker afwenden, maar moet hiertoe nieuwe kennis en technologieën ontwikkelen.
Tot slot beseffen de mensen in mijn droom dat de sociale media sommigen heel rijk kunnen maken, maar dat ze niet de aarde kunnen redden. Dit laatste vergt nieuwe fundamentele ontdekkingen.
Andre Geim won in 2010 de Nobelprijs voor de natuurkunde en leest af en toe een economieboek.
Zonder  de theorie van Einstein zou uw TomTom niet werken
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Economic Crisis (94%); Public Finance (78%); Environment + Natural 
Resources (63%)
Load-Date: February 8, 2013

End of Document
Het is ook crisis in de technologie

Het is ook crisis in de technologie

Page 2 of 4

Page 2 of 4





