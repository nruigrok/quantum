Schrödingers kat verder in het nauw
Trouw
22 september 2018 zaterdag
Copyright 2018 De Persgroep Nederland BV All Rights Reserved

Section: | Wetenschap; Blz. 16
Length: 383 words
Byline: JOEP ENGELS
Body

Het is misschien wel het beroemdste gedachtenexperiment uit de natuurkunde. In 1935 stelde Erwin Schrödinger, een van de grondleggers van de quantumtheorie, zich een kat voor die in een doos was opgesloten. In de doos zat een apparaatje dat een dodelijk vergif kon verspreiden. Dat werd ingeschakeld, bedacht Schrödinger, zodra een instabiele atoomkern zou vervallen. 
Het moment waarop zo'n kern vervalt, is niet te voorspellen. De toen net geformuleerde quantumtheorie beschrijft dit soort processen in termen van waarschijnlijkheden. Je kunt de kans berekenen of de kern is vervallen, maar je weet het pas als je het gezien of gemeten hebt. Tot dat moment verkeert de kern volgens de theorie in een soort dubbele toestand: hij is vervallen terwijl hij tegelijk ook niet vervallen is. Dan geldt dat ook voor de kat, redeneerde Schrödinger. Zolang niemand in de doos heeft gekeken, is de kat dood en levend tegelijk. Door de doos te openen, beslis je over haar lot. 
Zo kon de wereld volgens Schrödinger niet in elkaar zitten, maar zijn collega's ontworstelden zich aan deze paradox. In de quantumwereld van atomen en elektronen mochten zulke vaagheden voorkomen, in het echte leven had je die gekkigheid niet. Op macroniveau gaf de quantumtheorie eenduidige uitkomsten. 
Dertig jaar later verving de Hongaarse fysicus de kat en het apparaat door een persoon die een muntje opwierp. Opnieuw gold: zolang je niet in de doos keek, was het kop én munt. Maar wat dacht die persoon in de doos dan? 
Schrödingers kat verder in het nauw
In het vakblad Nature Communications van deze week hebben twee Zwitserse fysici dit gedachtenexperiment uitgebreid. Bij hen zijn er twee dozen. In de ene doos zit iemand die een muntje opgooit en deze geeft dat - op een quantummanier - door aan de persoon in de andere doos. Het is dus in beide dozen kop én munt. Als nu twee waarnemers de dozen openen om te kijken wat het geworden is, zullen ze het meestal eens zijn. Maar, laten de Zwitsers zien, soms niet. Dan concludeert de een dat het munt is geworden en komt de ander tot de ontdekking dat het kop is. 
Het verhaal circuleert al twee jaar in de wereld van fysici. Ze komen er niet uit. Het kan niet waar zijn, denken de meesten. De quantumtheorie mag zichzelf niet tegenspreken. Maar waar zit het denkfoutje?
Bekijk de oorspronkelijke pagina: pagina 16
Classification

Language: DUTCH; NEDERLANDS
Publication-Type: Krant
Subject: Physics (94%); Board Games (64%)
Industry: Retail + Wholesale Trade (75%)
Load-Date: September 21, 2018

End of Document
Page 2 of 2
