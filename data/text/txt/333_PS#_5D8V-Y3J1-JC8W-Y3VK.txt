Wetenschapsnieuws
de Volkskrant
4 oktober 2014 zaterdag
Copyright 2014 De Persgroep Nederland BV All Rights Reserved

Section: Sir Edmund; Blz. 4
Length: 530 words
Body

Slim jagen spaart energie 
Poema's en cheeta's zijn minder beperkt in hun energie dan gedacht; de strategieën die ze gebruiken voor hun jacht zijn precies aangepast aan de hoeveelheid calorieën die ze ervoor terugkrijgen. Poema's spenderen bijvoorbeeld de meeste energie aan het zoeken van een prooi, maar dat compenseren ze door stil te liggen en hun aanval voor te bereiden. De kracht van hun offensief stemmen ze af op de grootte van de prooi, om geen energie te verspillen. Cheeta's zijn maar 12 procent van de dag actief. Twee internationale onderzoeksgroepen volgden de dieren met zenders, zoals op de foto, en publiceerden de resultaten in Science. 
Delftse majorana-deeltjes krijgen concurrent 
Het Delftse team dat in 2012 voor het eerst het exotische majorana-deeltje maakte in een nanodraadje op een gekoelde chip, heeft Amerikaanse concurrentie gekregen. In Science schrijven fysici uit Princeton deze week dat ze een majorana-achtige deeltje kunnen maken aan het uiteinde van een atomair ijzerdraadje, dat op een supergeleidende ondergrond van lood ligt. Zo'n deeltje was in 1937 voorspeld door de Italiaanse theoretisch fysicus Ettore Majorana, maar kon lange tijd niet worden aangetoond. Het resultaat van Princeton lijkt de tweede keer dat dit lukt. Het majoranadeeltje is zijn eigen anti-deeltje. Dat maakt het geschikt voor toepassing in quantumcomputers, die immense rekenkracht hebben omdat ze de dubbelzinnigheden van de quantumwereld uitbuiten. De onderzoekers in Delft, onder leiding van Spinozaprijswinnaar Leo Kouwenhoven, hielden nog wat slagen om de arm of ze echt majorana's maken. De Amerikanen zijn stelliger, maar in feite zijn de metingen vergelijkbaar, zegt Kouwenhoven desgevraagd. Het werk op Princeton is overigens gedaan door een van zijn oud-promovendi, Stevan Nadj-Perge. Die is inmiddels terug in 
Wetenschapsnieuws
Delft om verder te werken aan majorana's, in een project waarin Microsoft miljoenen steekt. 
Overerving zonder genen 
Wetenschappers hebben voor het eerst bewijs gevonden dat nageslacht eigenschappen kan hebben van een eerdere seksuele partner van de moeder, meldt Ecology Letters. Dit idee van niet-genetische overerving, bekend als 'telegony', dateert al uit de Oudheid en is omstreden. Maar bij fruitvliegjes lijkt het te werken. Onderzoekers manipuleerden het formaat van de vliegjes en bestudeerden hun nageslacht. De grootte van de jongen leek op het mannetje met wie de moeder als eerst paarde, in plaats van op de biologische vader. Mogelijk absorberen de onrijpe eitjes in het vrouwtje het zaad van de eerste partner. 
Reukverlies voorspelt dood 
Een slecht functionerende neus bij ouderen voorspelt mogelijk een naderende dood, stellen Amerikaanse onderzoekers in Plos One, 'net als een kanarie in een kolenmijn'. Ze vroegen drieduizend ouderen om vijf geuren te identificeren, en na vijf jaar nog een keer. Van de proefpersonen die de eerste keer niet slaagden voor deze test, was 39 procent na vijf jaar overleden. Van degenen met een gezond reukvermogen overleden er beduidend minder: 10 procent. De achterliggende reden is nog onbekend, maar het reukvermogen voorspelde de dood beter dan een diagnose van hartfalen, kanker of longziekte. 
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Standards + Measurements (73%); Superconductors (71%); Epidemics (70%); 
Viruses (69%); Biochemistry (68%); Physics (68%); DNA (64%); Death + Dying (62%)
Company:  MICROSOFT CORP (53%)
Industry: Computing + Information Technology (94%)
Page 2 of 3
Wetenschapsnieuws
Load-Date: October 3, 2014

End of Document
Page 3 of 3
