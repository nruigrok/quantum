Les in quantummechanica achtervolgt premier Canada
de Volkskrant
21 april 2016 donderdag
Copyright 2016 De Persgroep Nederland BV All Rights Reserved

Section: Wetenschap; Blz. 25
Length: 482 words
Byline: MAARTEN KEULEMANS
Body

Heeft de charismatische jonge Canadese premier Justin Trudeau nu wel of geen verstand van quantummechanica? Die wonderlijke vraag verdeelt in Canada de geesten, nadat Trudeau op een werkbezoek opeens vlotjes had blijken te kunnen uitleggen hoe een quantumcomputer werkt. 
Bewijs dat Trudeau meer is dan een leuk snoetje, vinden de fans, terwijl het filmpje van de spontane natuurkundeles de wereld rondgaat. Welnee: de uitleg is in scène gezet, en bewijst de 'Noord-Koreanificatie van de Canadese pers', foetert onder anderen J.J. McCullough, conservatief blogger en politiek commentator. 
Trudeau etaleerde zijn opmerkelijke kennis nadat een journalist hem vrijdag op een persconferentie had gevraagd wanneer de Canadese bombardementen op Islamitische Staat worden hervat. 'Ik had u eigenlijk willen vragen quantumrekenen uit te leggen', leidde de journalist die vraag grappend in. 
Waarop Trudeau de lachers op zijn hand kreeg door met een stalen gezicht een volle minuut lang op quantumcomputers in te gaan: 'Een gewone computerbit is ofwel één of nul, aan of uit. Een quantumtoestand kan veel complexer zijn dan dat, omdat de onzekerheid rond quantumtoestanden je toestaat om meer informatie op een veel kleinere computer op te slaan.' 
Maar het met wiskundige brabbels beschreven schoolbord waarvoor Trudeau staat, geeft al aan dat de plaats van handeling geen alledaagse was. De premier was op bezoek in het Perimeter-instituut voor theoretische natuurkunde in Ontario, waar hij 
Les in quantummechanica achtervolgt premier Canada
bekendmaakte 35 miljoen euro uit te trekken voor fundamenteel natuurkundig onderzoek. Hij had zich er onder meer laten bijpraten over quantumcomputers, de toekomstige computer die door gebruik te maken van de ingebakken vaagheid van de kleinste deeltjes in feite doet alsof hij een heleboel computers tegelijk is. 
McCullough wijst erop dat er iets aan de natuurkundeles voorafging. 'Je hoeft geen nerd zoals ik te zijn om in te zien hoe belangrijk werk dit is', zei Trudeau na binnenkomst tegen de verzamelde pers. 'Hoewel ik moet zeggen: als we bij de mediavragen komen, hoop ik dat jullie me vragen hoe quantumrekenen werkt, want ik vond het geweldig om mijn kennis daarvan vanochtend te verdiepen.' Zodat de vraag ernaar inderdaad niet helemaal uit de lucht kwam vallen. 'Georkestreerd door Trudeau zelf', oordeelt het New Yorkse nieuwsblog Gawker. Welnee, en bovendien: hij legt het complexe onderwerp toch maar mooi uit, vinden de voorstanders, onder wie veel fysici. 
De Canadese premier toonde zijn liefde voor bètawetenschap al eerder, bijvoorbeeld door zijn volgers op Twitter 'als voormalig wiskundeleraar' een prettige pi-dag te wensen (op 14 maart; het getal pi is afgerond 3,14). Ook dat kwam hem op kritiek te staan van tegenstanders, die hem graag afschilderen als intellectueel vlieggewicht: Trudeau zou slechts een blauwe maandag als invaller wiskunde hebben gegeven. 
Bekijk de oorspronkelijke pagina: pagina 25
Graphic

 
Justin Trudeau tijdens zijn uitleg over de quantumcomputer.
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (84%); Educational Institution Employees (82%); Mathematics (70%)
Page 2 of 3
Les in quantummechanica achtervolgt premier Canada
Industry: Computing + Information Technology (94%)
Load-Date: April 21, 2016

End of Document
Page 3 of 3
