De geest is uit de fles
NRC Handelsblad
22 september 2012 zaterdag
Copyright 2012 NRC Media B.V. All Rights Reserved

Section: Wetenschap
Length: 2550 words
Byline: Margriet van der Heijden
Body

SAMENVATTING
Natuurkunde De vondst van het Higgsdeeltje is niet het einde van de zoektocht naar de bouwstenen van de kosmos. Het is een nieuw begin. De Higgs roept allerlei vragen op waarover natuurkundigen zich nu met enige verbijstering buigen. "Ik ben nog steeds oprecht verbaasd." Margriet van der Heijden
VOLLEDIGE TEKST:
'De vondst van de Higgs geeft zoveel problemen..."  In zijn werkkamer op het Nederlandse instituut voor deeltjesfysica, Nikhef, in Amsterdam leunt fysicus prof. dr. Stan Bentvelsen achterover. Hij zucht. En schiet in de lach.
Het is ook grappig. Bentvelsen werkt al járen   aan het ATLAS-experiment bij de LHCversneller van het Cern, het Europees instituut voor deeltjesonderzoek, bij  Genève. Duizenden fysici en technici  uit 178 landen bouwden daar  in   ruim twintig jaar  het ATLAS-meetapparaat. Het werd  zo groot als het schip van een kathedraal. Het kreeg   details die   tot op de  nanometer -  miljoenste millimeter -  waren uitgekiend. Het kreeg  razendsnelle elektronica en computernetwerken. En het had  één doel:  vliegensvlug  de botsingen  registreren tussen deeltjes (protonen) die in tegengestelde richting door die 27 kilometer lange, ondergrondse en ringvormige LHC-versneller raasden. Om uit  de 'brokstukken' van die energierijke botsingen - miljarden deeltjes in soorten en maten -   dat ene langverwachte exemplaar op te vissen: het Higgsdeeltje.
Maar nu  dat deze zomer eindelijk gelukt is - na  jaren ploeteren, vergaderen, tegenslagen incasseren en weer doorgaan -  nu zucht Bentvelsen dus.  Terwijl het Higgsdeeltje toch 'de kroon op het Standaard Model' wordt genoemd. Of ook: het 'sluitstuk' van dat   Model dat alle elementaire bouwsteentjes van de kosmos beschrijft. Plus nog   de krachten die hen bijeenbinden tot de atomen en moleculen waaruit    sterren en planeten bestaan,  planten en mensen...   Niet voor niets verwijst de naam Atlas naar  de Griekse god die het   hemelgewelf op zijn schouders torst.
En dan moet Bentvelsen  dus zelf lachen. "Met 'probleem' bedoel ik natuurlijk 'vraag'", herneemt hij zich.  "De vondst van de Higgs roept vragen op." Vragen waar fysici niet aan toe kwamen toen al hun aandacht zich nog  richtte op die ene kwestie: hoe krijgen we de Higgs te pakken?
En a propos, eigenlijk kan Bentvelsen  nog altijd niet geloven dat dat nu gelukt is. "Ik ben  nog steeds oprecht verbaasd."
Deze week verschenen de publicaties over het nieuwe deeltje  op papier (Physics Letters B, 19 sept.). Eén van het ATLAS-experiment, de ander  van diens tegenhanger op het Cern, het CMS-experiment. De resultaten erin zijn nog iets aangescherpt sinds de bekendmaking van de vondst, deze zomer. En dragen nu het kwaliteitsstempel van het peer-reviewproces.
Toch is  ook dr.  Ivo van Vulpen, eveneens deeltjesfysicus bij Nikhef en ATLAS, nog steeds verbluft.   "Net als veel andere collega's. We hebben zó  lang naar de ontdekking van het Higgsdeeltje toe gewerkt. Dat  de natuur  echt met een Higgsmechanisme en een Higgsdeeltje werkt, valt maar langzaam op zijn plek."
Daarom zijn de afgelopen weken de experimentele en theoretische fysici van het Nikhef een paar keer een  middag  bij elkaar gaan zitten.   Van Vulpen: "We wilden  tijd nemen voor de vragen die nu opborrelen. De experimentatoren stelden steeds drie vragen aan de theoretici; en zij drie aan ons."
De experimentatoren vroegen bijvoorbeeld naar de finesses  van het Higgsveld, dat onlosmakelijk met het Higgsdeeltje verbonden is. Zoals rond de aarde een zwaartekrachtsveld heerst dat voorwerpen naar de aarde laat vallen, zo zou dat Higgsveld de kosmos vullen en  de  fundamentele deeltjes daarin  een  massa geven. Pas dankzij het Higgsveld konden  dat  echte 'bouwsteentjes van de materie' worden (op lichtdeeltjes na, die massaloze energiepakketjes blijven).
De theoretici wilden omgekeerd  details van de metingen leren kennen. Bijvoorbeeld: als   in een deeltjesbotsing een Higgsdeeltje opduikt, valt dat   meteen weer uit elkaar en de regels van het  Standaard Model voorspellen  hóe. Het  kan onder meer met een bepaalde kans   uiteenvallen  in twee lichtdeeltjes, of  in twee zogeheten W- of Z-deeltjes (de dragerdeeltjes van de zwakke kernkracht), maar weer  niet in allerlei andere  deeltjescombinaties.  Kloppen de metingen daaraan met  wat de theorie voorspelt, vroegen de theoretici.
"Maar dat is nog niet te  zeggen", zegt Van Vulpen.  "De metingen vertellen nog niet of  dit deeltje zich precies  gedraagt zoals we  van een Higgsdeeltje  verwachten.  We moeten dus een open oog houden als we nieuwe meetgegevens bekijken."
Elegante wiskunde
Dat de twee publicaties helemaal niet kloppen,  is intussen uiterst onwaarschijnlijk geworden. De kans dat het  om  toevallige meetsignalen gaat die samen hooguit de schijn van een nieuw deeltje wekken,  is  geslonken tot  1 op 500 miljoen (een 'zessigma-effect').
Maar  dat maakt het Higgs-veld en het daarbij behorende Higgsdeeltje  niet minder  lastig te bevatten. De wiskundige formules die  Bentvelsen en Van Vulpen tijdens colleges gebruiken, maken het  eigenlijk  het best duidelijk, zeggen ze beiden.
Van Vulpen is die wiskunde   steeds eleganter gaan vinden.  "Uit één principe vloeit zoveel voort. Het verklaart dat de W- en Z-deeltjes die de zwakke kernkracht overbrengen wél massa hebben, en de lichtdeeltjes die bij de elektromagnetische kracht horen niet. Dat alle elementaire bouwsteentjes van de materie massa hebben. En zelfs dat er een bepaalde diepe asymmetrie is tussen materie en antimaterie."
Bentvelsen kan er juist  weinig  elegantie in ontdekken. "Ik vind het  Higgsmechanisme een beetje een gedrocht", zegt hij naar woorden zoekend. "Of nee, een construct. Of liever: het vloeit niet op natuurlijke wijze uit het Standaard Model voort. Je verbeelding moet een gekke draai maken. Intuïtief zie ik  massa als iets tastbaars. Iets concreets. Maar in een wereld met een Higgsveld is massa iets heel anders. Daarin is massa het gevolg van een krachtenspel,  tussen  een quantumtoestand en dat  Higgsveld.  Dat massa zo kan ontstaan komt mij nog steeds vreemd voor - hoe schitterend het ook is dat dit bouwsteentje van het Standaard Model op zijn plek lijkt te vallen."
Hoe nu verder met de  wereld van de Higgs? Daarover hebben deeltjesfysici uit de hele wereld vorige week in het Poolse Krakau vergaderd.
Zeker, ze willen nog veel meer deeltjes laten botsen en zo nog veel meer Higgsdeeltjes 
'verzamelen'. Alleen dan valt   te gaan of 'hun' deeltje inderdaad   het beoogde Higgsdeeltje is dat aan de regels van het Standaard Model gehoorzaamd. En of het    bijvoorbeeld precies op al die manieren  uit elkaar valt die het Standaard Model voorspelt.
Maar  de vondst leidt ook tot diepere vragen. Als het deeltje inderdaad het Higgsdeeltje is, dan is het door de ogen van deeltjesfysici bekeken relatief licht (voor de liefhebber: 126 GeV/c2).  Maar de  theorie   voorspelt  dat in het bijbehorende Higgsveld juist enorm veel energie besloten ligt. Zoveel zelfs dat de kosmos, die doortrokken is van het Higgsveld,  daardoor tot het formaat van een voetbal ineen  gekrompen zou moeten zijn. Wat niet het geval is.
Nog zoiets: nu de massa van het Higgsdeeltje bekend is, kun je die met hulp van de theorie en de ingrediënten van het Standaard Model reconstrueren. Dat is een enorme toer waarin de massa van het Higgsdeeltje het minieme verschil blijkt  van twee afgrijselijk grote getallen. Van Vulpen: "Dat is raar. Zo kan de natuur niet werken, denk je dan. Er moet meer aan de hand zijn."
Daarom veronderstellen sommige theoretische  fysici  het bestaan van  een extra deeltjesfamilie. Die zou even  groot zijn  als de deeltjesfamilie uit het huidige Standaard Model, maar  iets andere leden hebben.
Deze   'supersymmetrische' deeltjes zouden bijvoorbeeld zo veel massa hebben,  dat de energie  in deeltjesbotsingen tot nu toe nooit toereikend was om ze te maken (energie is equivalent aan massa, zei Einstein immers). Er zou bovendien een exemplaar tussen kunnen zitten dat de geheimzinnige donkere materie in de kosmos verklaart. Maar bovenal zouden de supersymmetrische deeltjes de 'scheve' massa van het Higgsdeeltje en de 'scheve' energie van het Higgsveld  rechttrekken.
Vuilniszakken gooien
Moeten fysici dan eerst  proberen het - hoogstwaarschijnlijke  -  Higgsdeeltje zo goed mogelijk te doorgronden? Of kunnen  ze hun energie beter steken    in de jacht op supersymmetrische deeltjes?
Een deel van de fysici richt zich alvast op 2015.  Dan moet de LHC-versneller van Cern na een upgrade  voor botsingen zorgen waarbij   twee keer zoveel energie vrijkomt  (14 tera-elektronvolt in plaats van 7). Van Vulpen: "Dat biedt de mogelijkheid om een supersymmetrisch deeltje te vinden, en dat zou echt een reusachtige doorbraak zijn."
Sterker, Van Vulpen is een van de fysici die het onderzoek aan het Higgsdeeltje   liefst al snel zouden willen  verplaatsen naar elders. Naar een nieuwe, nog te bouwen deeltjesversneller. Een lineaire versneller moet dat worden: een 30 tot 50 kilometer lange pijp waarin elkaar van  weerszijden tegemoet razende deeltjes op elkaar klappen.
"Bij de LHC-versneller op het Cern gooi je in feite  vuilniszakken tegen elkaar", licht collega Bentvelsen toe. De protonen die daar botsen, zoals in het hart van het Atlasexperiment gebeurt, zijn  zakjes vol zogeheten quarks. Daaruit kan een heel scala  aan deeltjes ontstaan: een hele berg rommel dus met heel soms iets interessants ertussen.
In zo'n beoogde  lineaire versneller zijn de botsingen veel schoner. Daarin klappen  elektronen frontaal op hun eigen antideeltjes. En doordat elektronen enkelvoudige deeltjes  zijn die slechts  de elektrozwakke kracht voelen, is dat een heel net proces. Als je zo'n versneller dus  goed afstelt en de elektronen de juiste energie meegeeft,   kun je er  voortdurend Higgsdeeltjes  mee maken zonder al die troep erom heen.
Japan heeft al aangeboden zo'n versneller te bouwen - mits de rest van de wereld de helft van de kosten dekt. Maar er zijn ook fysici die hem graag   bij Cern zien verrijzen. Van Vulpen: "En   als je hem betrekkelijk snel bouwt, zou dat  synergie geven. Stel dat  we met de LHC-versneller  een supersymmetrisch deeltje vinden, dan brengt dat meteen  het onderzoek aan de Higgs verder. Supersymmetrie impliceert namelijk dat de Higgs  nog vier broers heeft, en die zwaardere of lichtere Higgs-broers zouden we  met  die nieuwe lineaire versneller   heel gericht en precies kunnen  opsporen."
Bentvelsen houdt zich  op de vlakte.  "Je kunt ook eerst met  de LHC-versneller zoveel mogelijk informatie vergaren", zegt hij, "en daarna pas een stap zetten." Dan kun je zonodig ook nieuwe, geavanceerdere versnellertechnologie inzetten.
Hij kijkt even. "Let wel: over die  strategieën discussiëren we niet  omdat we zonodig ons vakgebied in stand willen houden. Het komt door  al die nieuwe vragen: die roepen om vervolgonderzoek."
Van Vulpen is het ermee eens. "Theoretici hebben intussen zeker vijf modellen om de wereld mét Higgs  te beschrijven  - met extra dimensies, extra deeltjes en ga zo verder. Die kunnen niet allemaal  waar zijn, en  alleen metingen kunnen  dat ene model aanwijzen dat klopt. Of misschien kloppen ze geen van allen, en dan  kunnen metingen tonen hoe het wél zit, en hoe je verder moet."
Ofwel: "We zijn begonnen om   het gordijn weg te schuiven en de wereld van de Higgs in te kijken."
Misschien heeft Higgs nog vier zwaardere of lichtere broers
Er zijn wel vijf modellen om de wereld mét Higgs  te beschrijven
Higgsmetaforen: toen de kosmos van de ziel afrolde
Hoe leg je  uit wat het Higgsdeeltje is? Wat moet je  je  voorstellen bij het   Higgsveld dat de hele kosmos vult? En: hoe verhelder  je dat die hele  Higgsmachinerie  voortvloeit uit het  idee van 'symmetriebreking'? In klare taal?
Onmogelijk, vinden deeltjesfysici Ivo van Vulpen en Stan Bentvelsen. In abstracte wiskundige formules is het idee van symmetriebreking  goed te vangen, en het Higgsmechanisme  volgt daaruit dan vanzelf. Maar  zoiets vertalen in beelden, die weer in woorden zijn te vangen...
"Sommige fysici vergelijken het Higgsveld   met een plas water waar elementaire deeltjes als vissen doorheen zwemmen. En waarvan we het bestaan nu pas opmerken", zegt  Van Vulpen.
Maar ja, die vergelijking gaat mank doordat vissen door het water voortdurend worden afgeremd. De grap van het Higgsveld is juist dat  zoiets daarin niet gebeurt: het veld  geeft de elementaire bouwsteentjes van materie  hun massa. Maar verder laat het ze   helemaal ongemoeid.
Andere fysici zien meer in  een  wateroppervlak omdat je er  het Higgsveld én het Higgsdeeltje mee kunt duiden. Bij hoog water ligt onder de waterspiegel veel energie  besloten (zoals ook in het Higgsveld energie besloten ligt) en bij laag water weinig. Als je er hard tegen blaast (veel energie op afvuurt),  komt er een golf tevoorschijn (een Higgsdeeltje) die snel weer verdwijnt (het Higgsdeeltje valt uit elkaar). En de elementaire deeltjes? Die  krijgen hun massa door  als keitjes over het water te scheren.
Al geldt  weer: echte keitjes worden afgeremd en komen tot stilstand.
Zulk onterecht afremmen kun je   proberen te omzeilen door (in gedachten uiteraard) een spiegelgladde laag ijs op het water te leggen. Sommige fysici doen dat. Nadeel:  ze kunnen   geen golven meer  maken. Bovendien ontbreekt nog steeds  de asymmetrie die eveneens bij het Higgsveld hoort,  en die ervoor zorgt dat de meeste elementaire deeltjes wel massa krijgen, maar sommige (zoals lichtdeeltjes)   niet.
Dat laatste punt  wordt het best geïllustreerd in de verder wat moeizame  beeldspraak van  generfd  hout. Deeltjes die moeiteloos met de nerf mee reizen, blijven daarin  massaloos -  dat zijn de lichtdeeltjes. Deeltjes die  juist dwars op de nerf door het hout trekken, ondervinden weerstand en worden massief - dat zijn de quarks  die kerndeeltjes vormen en de elektronen die om atoomkernen heen cirkelen.
Van Vulpen zelf beschrijft een kosmos met  een  Higgsveld het liefst aan de hand van een reusachtige  lege wijnfles, die nog een echte ziel (een bult) in de bodem heeft.  "Als je bovenop de ziel staat en om je as draait, ziet de wereld in de fles er in alle richtingen hetzelfde uit. Zo was het kort na de Oerknal. Maar vlak daarna is ons universum van de ziel afgerold en ergens onderaan de helling daarvan terechtgekomen. Draai je op die plek om je as dan zie je aan de ene kant de flessenwand, aan de andere kant de helling van de ziel en daartussen  steeds wat anders."
Bij die  asymmetrische situatie hoort  dat veel elementaire deeltjes  ineens massa hebben (alsof ze tegen een heuvel oprollen), en sommige niet (die rollen er  ongestoord omheen). Deze metafoor met het Higgsveld als  flessenbodem sluit mooi aan  bij een paar prangende vragen, vindt Van Vulpen. Zoals: wanneer rolde de kosmos van de ziel af? Kregen  alle deeltjes toen tegelijk massa?
Maar inderdaad, geeft hij  toe, het blijft moeilijk. Lastig. Ingewikkeld.
Ten slotte:   geen van de metaforen verheldert waarom elementaire deeltjes  uiteenlopende massa's hebben gekregen. "Hoe kan het dat een neutrino een miljoen keer lichter is dan een elektron? En een elektron een miljoen keer lichter dan een topquark?",  vraagt Van Vulpen retorisch.  Alleen:  dàt doen die metaforen nou juist goed, want  ook het wiskundige Higgsmechanisme zelf laat deze  vraag  onbeantwoord.
Graphic

 
Een wijnfles met een ziel in de bodem is misschien wel de beste metafoor voor een wereld zonder Higgsdeeltje  (A) en eentje mét (B). De twee perspectieven zijn hierboven afgebeeld. 
Illustratie Roland Blokhuizen
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Physics (94%)
Organization: EUROPEAN LABORATORY FOR PARTICLE PHYSICS (57%)
Load-Date: September 21, 2012

End of Document
De geest is uit de fles

De geest is uit de fles

Page 2 of 7

Page 2 of 7





