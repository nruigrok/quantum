Flonkerende geest in een roerloos lichaam
NRC.NEXT
15 March 2018 donderdag
Copyright 2018 NRC Media B.V. All Rights Reserved

Section: Wetenschap; Blz. 10
Length: 2591 words
Byline: Margriet van der Heijden
Body

ABSTRACT
Necrologie
De woensdag in Cambridge overleden theoretisch fysicus Stephen Hawking was een wetenschappelijke rockster. Naast zijn unieke brein sprak vooral zijn immense veerkracht mensen aan. 
'Brein op wielen' Stephen Hawking kwam ooit bijna in botsing met een politieauto op het Rokin
Vier jaar geleden, in 2014, gaf de Britse theoretisch fysicus Stephen Hawking een lezing in Utrecht. Hij werd omringd door de verpleegsters en assistenten die hem op al zijn reizen vergezelden: van een chic galadiner in New York, tot Florida - waar hij een paraboolvlucht maakte om gewichtsloosheid te ervaren - tot China waar hij colleges gaf. En zo deed hij ook Utrecht aan, waar een afgeladen Beatrix Theater  klaar zat voor zijn lezing.  
Live waren zijn voordrachten allang niet meer. Zijn lichamelijke beperkingen waren daarvoor te groot na bijna een halve eeuw  ALS, de spierziekte die het lichaam stap voor stap laat uitvallen. Ook de lezing in Utrecht had Hawking veel eerder al letter voor letter bij elkaar gesprokkeld. Spotlights lichtten zijn lichaam uit, hangend in zijn rolstoel. Het publiek keek ademloos toe. 
De woensdagochtend in zijn woonplaats Cambridge overleden Hawking (1942) was befaamd onder collega-fysici en een rockster  in de wereld daarbuiten. Want: wie kende niet dit 'brein op wielen'? Hawking, die behalve   fysicus ook auteur was van bestsellers over de fysica, presenteerde de BBC-documentairereeks Stephen Hawking's Universe, was een gastster in  Star Trek: The Next Generation, leende de stem  van zijn spraakcomputer aan Pink Floyd's album The Division Bellen schopte het  tot stripfiguur in The Simpsons.
Rauw zichtbaar
Zijn faam dankte deze hoogleraar uit Cambridge mede aan de objecten die hij onderzocht: zwarte gaten, de meest ondoorgrondelijke monsters van het heelal. Maar onmiskenbaar hing de roem óók  samen met de extreme onbalans tussen Hawkings  flonkerende geest opgesloten in dat roerloze lichaam.
Die onbalans appelleerde aan de diepe angst uit dromen waarin je kunt horen, ruiken en voelen, en toch niet in staat bent om  zelfs maar een vinger te bewegen. Net zoals  Hawkings levendige brein  was geketend in een stilgevallen  lichaam - voorgoed. 
Het werd rauw zichtbaar toen in Utrecht  de metalige stem van zijn Intel-spraakcomputer (een verouderde  klank die hij handhaafde omdat die bij hem was gaan horen) stilviel, terwijl achter hem de beelden op het scherm op hol sloegen. Uitdrukkingloos en onbeweeglijk zat Hawking op het podium, terwijl een assistent haastig toeschoot om de boel  in het gareel te brengen.
Maar: onverstoorbaar hervatte Hawkings computerstem even later de lezing waarin hij met kenmerkende sarcasme  de ideeën over God en de schepping tegenover  de verklarende kracht van de ratio en van  de fysica zette. En iedereen voelde: dit is óók een  duel tussen het onverzoenlijke lot en een onverzettelijke geest.
Botsing met beroemdheid
Hawking  weigerde om zich uit het veld te laten slaan. De Nederlandse natuurkundige Robbert Dijkgraaf  vatte het ooit samen in een mooie anekdote. Daarin reed Hawking  in zijn (opgevoerde) rolstoel  over een verlaten Rokin in Amsterdam. Toevalligerwijze viel de conferentie waarvoor hij in de stad was, samen met een top van regeringsleiders voor wie het centrum was schoongeveegd. Slechts  één auto reed er: een politiewagen, in volle vaart, recht op Hawking af. En: die week niet. Slechts door zelf uit te wijken konden de agenten een botsing met de beroemdheid voorkomen. 
Het was hoe Hawking leefde. De diagnose ALS  kreeg hij in 1963, toen hij nog maar 21 jaar was. Krap twee jaar later trouwde Hawking    met  Jane Wilde, een jeugdvriendin van zijn zus.  "Ze gaf me een reden om verder te gaan", zei hij en hij kreeg met haar drie kinderen - Robert (in 1967), Lucy (1970) en Timothy (1979).  
Kon hij  in de loop van de jaren zeventig  niet meer schrijven, niet langer  formules op het bord zetten? Hawking leerde om in zijn hoofd met beelden te werken en ontwikkelde zich zo toch - of misschien zelfs mede daardoor - tot een topfysicus met baanbrekend werk aan zwarte gaten. 
Gekluisterd in een rolstoel bezette hij zelfs dertig jaar lang (tussen 1979 en 2009)  de Lucasian-leerstoel in Cambridge, die ooit nog door de fameuze Isaac Newton was bekleed. 
Langzame variant van ALS
Dat Hawking aan een uitzonderlijk  langzaam voortschrijdende variant van ALS bleek te lijden, verklaart mede de lengte van zijn loopbaan. Het besef dat zijn lichaam het elk moment kon begeven, maakte hem bovendien extra productief, zo meende Hawking zelf. Of zoals zijn zuster het op Brits onderkoelde wijze omschreef:  "De wetenschap dat je morgenochtend moet hangen, scherpt de geest aanzienlijk."
Hawking had van zijn ouders, Frank en Isobel, een niet al te conventionele opvoeding gekregen. Het gezin, met naast Stephen nog twee jongere zusjes en een geadopteerd broertje,  woonde in St Albans. Daar was Frank, die net als Isobel in Oxford had gestudeerd,   hoofd van de afdeling parasitologie van het National Institute for Medical Research. De gezinsleden verplaatsten zich er  in een omgebouwde taxi en tijdens het avondeten in hun wat vervallen huis zaten ze geregeld elk hun eigen boek te lezen.
Als student was Hawking  daarna bepaald niet ijverig, schreef hij in zijn autobiografie, My Brief History (2013).  In de geest van Oxford werkte hij niet meer dan een uur per dag.  
Hij was ook erg jong, zeventien jaar pas,  toen hij daar aan zijn studie wis- en natuurkunde begon. Volgens ingewijden begon hij zich er pas thuis te voelen  nadat hij was toegetreden tot de University College Boat Club en als stuurman  acht roeiers  aanvoerde. En misschien  was het curriculum simpelweg  te makkelijk voor hem: docenten vertelden later dat ze al snel zagen hoe briljant hij was.
Zwartegatenmechanica
Pas aan het einde van zijn studie in Oxford, die hij in 1962 afrondde, toog Hawking echt aan het werk. En pas toen hij  in Cambridge in de kosmologie ging promoveren (bij Denis Sciama, al had hij zelf de voorkeur voor de beroemde astronoom Fred Hoyle) dook Hawking  helemaal in het vak. 
Zijn wetenschappelijke ster steeg vervolgens snel toen hij in Cambridge met de beroemde Roger Penrose aan singulariteiten in de algemene relativiteitstheorie ging werken, en met James Bardeen en Brandon Carter de 'vier wetten van zwartegatenmechanica' voorstelde. Het leverde hem onder andere een gasthoogleraarschap aan Caltech in de Verenigde Staten op, en in 1979 dus die Lucasian-leerstoel in Cambridge. 
De publieke roem kwam  tien jaar later toen Hawking - op kenmerkende, doelgerichte wijze - zijn droom verwezenlijkte om een boek te schrijven "dat op elk vliegveld in de wereld te koop is". Hij ging daartoe niet in zee met een prestigieuze universitaire uitgeverij, maar met het commerciële Bantam Press.
Toch moet het zijn stoutste verwachtingen hebben overtroffen dat van zijn A Brief History of Time(1988) wereldwijd twintig miljoen exemplaren werden verkocht - al wordt er  vaak bij gezegd dat slechts een fractie van de kopers het boek helemaal  gelezen heeft. 
Toegewijde zorg
De roem trok een wissel op zijn huwelijk. Zonder de  toegewijde zorg van zijn vrouw Jane had  Hawkings carrière nooit zo kunnen bloeien. Jane was gepromoveerd op middeleeuwse Spaanse poëzie, maar had haar ambities ter zijde geschoven om voor haar man te zorgen. In het boek Music to Move the Stars dat zij na hun officiële scheiding in 1995 schreef, doet zij daarvan bitter verslag.
Het viel Jane zwaar om de zorg voor hun drie kinderen alleen te dragen, terwijl haar man enkel door haar verpleegd wilde worden. En toen er uiteindelijk toch verpleegsters en assistenten in huis kwamen, raakte zij haar privacy grotendeels kwijt.
Jane beschreef hoe zenuwachtig het haar maakte dat Hawking soms dagenlang zweeg wanneer hij in gedachten in een zwart gat of ander fysisch probleem was verzonken. Ze ergerde zich er bovendien steeds vaker aan dat mensen haar man als een icoon behandelden - zeker na het verschijnen van Hawkings eerste bestseller. 
Daarbij hielp het niet dat Jane kracht aan haar christelijke geloof ontleende, terwijl Hawking  sardonisch spotte met elke vorm van religie. En het was ingewikkeld dat Jane uiteindelijk een relatie kreeg met koordirigent Jonathan Hellyer Jones. 
Maar de ongemakkelijke waarheid was vooral dat Hawkings  passie voor natuurkunde, zijn heldere geest en zijn wereldfaam Jane volledig in de schaduw stelden, terwijl die passie,  geest en  faam toch slechts konden gedijen dankzij haar niet aflatende zorg. 
Later, in haar boek Travelling to Infinity, was Jane overigens verzoenender. Ze schreef het nadat Hawking in 2006 weer was gescheiden van Elaine Mason, de verpleegster met wie hij sinds 1990 een relatie had en die hij in 1995 trouwde.
Triomfantelijke toon
Toch, iets van het ongemak dat Jane had gevoeld in de latere jaren van haar huwelijk met Hawking, was ook merkbaar bij sommige collega-fysici. Zij ergerden zich aan de triomfantelijke toon waarop Hawking in A Brief History of Time voorspelde dat de natuurkunde binnenkort 'alles' zou verklaren. Ze hadden het gevoel dat hij zo hun vak kaapte. Ook stoorden ze zich eraan dat Hawking God overal bij haalde. Beroemd is bijvoorbeeld  zijn uitspraak dat een theorie van alles de ultieme triomf van de rede zou zijn omdat "wij dan de  geest van God zouden kennen". 
Hawking zelf bleef zich intussen onverstoorbaar  laven aan de bewondering van zijn fans. Hij bezocht landen over de hele wereld, schreef nog meer boeken (waaronder later twee kinderboeken met zijn dochter Lucy) en verbond zijn naam aan prestigieuze projecten  (zoals nog in 2015 een  telescoopproject in China om buitenaards leven op te sporen). Als hij weer eens een knuppel in het hoenderhok had gegooid, haalde hij ook steevast de  voorpagina's van Britse kranten. 
Hij waarschuwde bijvoorbeeld om geen contact te zoeken met de aliens die volgens hem welhaast zeker ooit zouden worden aangetroffen (2010), hij verklaarde  de filosofie dood (in 2011), hij stelde dat God niet nodig was geweest tijdens de Oerknal (in 2013) en hij dreigde dat kunstmatige intelligentie tot de ondergang van  de mensheid zou leiden (in 2014). 
En hoe vaker Hawking het nieuws haalde, hoe vaker sceptische collega's  zich afvroegen of Hawkings bijdragen aan de fysica niet werden overschat.
Monsters van de kosmos
In werkelijkheid heeft Hawking, ondanks zulke relativeringen, enorme invloed op de natuurkunde gehad. Het meest briljant was zijn inzicht, in 1974, dat zwarte gaten niet het eeuwige leven hebben. Zelfs deze monsters van de kosmos, die behalve materie zelfs licht uit hun omgeving invangen en kluisteren, verdampen door straling uit te zenden, zo voorspelde Hawking. Alleen doen ze dat tergend langzaam,  want de straling van het zwarte gat is onmetelijk zwak. Zo zwak zelfs dat die  niet te meten valt, en dat verklaart meteen waarom Hawking een Nobelprijs is misgelopen [zie kader]. 
In zijn autobiografie beschrijft Hawking deze en andere ontdekkingen jammer genoeg slechts summier  en vooral aan de hand van zijn studentikoze grappen. Zo rakelt hij op hoe in 1975 een weddenschap afsloot met de flamboyante Amerikaanse fysicus Kip Thorne. Hawking stelde dat zwarte gaten niet bestaan. "Mijn werk is op hun bestaan gebaseerd en als dat in het water zou vallen omdat ze niet bestaan, zou ik als troost in elk geval de weddenschap winnen",  luidde zijn motivatie. 
Die troost bleek niet nodig:  in 2004 besloot hij dat hij verloren had, wegens afdoende bewijs voor zwarte gaten, en betaalde hij Thorne uit met een jaarabonnement op het blootblad  Penthouse.  "Tot woede van zijn geëmancipeerde vrouw", schreef Hawking, een geregeld bezoeker van stripclubs, er vergenoegd bij. 
Studentikoos en vrouwonvriendelijk
Het was niet de enige weddenschap die Hawking afsloot. 
En hoewel ze studentikoos en geregeld vrouwonvriendelijk zijn, illustreren zulke grappen óók de veerkracht van deze man die was veroordeeld tot een bestaan in zijn hoofd.  
"Ik heb een rijk en bevredigend leven gehad", schreef Hawking op de laatste bladzijde  van My Brief History. Tot zijn dood stond hij op de wachtlijst voor ruimtereizigers bij Virgin Galactic. Tot zijn dood bleef hij wetenschappelijke artikelen - beknopt en zonder formules  - publiceren. En bleef hij de aandacht van de pers trekken. Bleef hij denken. 
En naast zijn unieke brein was het toch vooral die immense veerkracht, waardoor mensen en masse in hem en in zijn werk geïnteresseerd waren.  
Het briljantst was zijn inzicht, in 1974, dat zwarte gaten niet het eeuwige leven hebben
Hij laat een intellectueel vacuüm na. Maar geen leeg vacuüm.
Neil deGrasse Tyson  Amerikaanse sterrenkundige
Hawking was een briljante en buitengewone denker. 
Theresa May  Britse premier
Het was de grappigste man die ik ooit heb mogen ontmoeten.
Eddie Redmayne Oscarwinnaar voor vertolking van Hawking
Onderzoeker Hawking liep Nobelprijs mis
In 1974 ontdekte Stephen Hawking dat zwarte gaten - de extreme monsters die voortvloeien uit de algemene relativiteitstheorie - niet het eeuwige leven hebben. Het was een tweetrapsraket. Jacob Bekenstein had aangetoond dat zwarte gaten een temperatuur hebben. Zoals elk object dat warmte herbergt, moesten ze dus straling uitzenden. Hawking toonde vervolgens hoe die straling tot stand kwam.
Daarvoor gebruikte Hawking die andere pijler van de moderne natuurkunde: de quantummechanica die beschrijft hoe elementaire deeltjes zich op de kleinste schalen gedragen. Volgens die theorie kunnen in de lege ruimte spontaan paren van deeltjes en antideeltjes ontstaan. Stel nu dat zoiets rond die waarnemingshorizon gebeurt, zei Hawking. Dan kan het ene deeltje uit zo'n paar nog net ontsnappen, terwijl het andere deeltje in het zwarte gat verdwijnt. 
Hawking stelde verder vast dat de deeltjes en antideeltjes die in het zwarte gat vallen, negatieve energie dragen. En omdat energie volgens Einstein equivalent is aan massa, brengen ze daar negatieve massa naartoe. Ofwel: ze maken het zwarte gat lichter. Nog anders: zwarte gaten kunnen niet alleen groeien door materie op te slorpen, maar ook weer verdampen.
Ontzettend langzaam, dat wel. Een zwart gat dat even zwaar is als de zon, zou pas na 2 x 1067jaar verdampt zijn.  Zelfs zo'n betrekkelijk klein zwart gat zou dus talloze malen langer bestaan dan ons heelal nu oud is. Kortom, deze zogeheten hawkingstraling is te zwak om te meten.  Daardoor liep Hawking een Nobelprijs (die experimentele bevestiging vergt) mis, maar hij gaf fysici wel decennia stof tot nadenken, ook al omdat zijn inzicht leidde tot de 'informatieparadox'.
Die paradox heeft ook te maken met de quantummechanica.Een diepe symmetrie in die theorie zegt wat formeel dat:  "een zwart gat dat verdampt niets anders is dan de tijdsomgekeerde van een zwart gat dat ontstaat". Kort door de bocht: wat er in valt, komt er ook weer uit.
Dat betekent dan weer niet dat er sterren uit het zwarte gat terugkomen. Het betekent dat alle informatie die besloten ligt in de kleinste bouwsteentjes van die voorwerpen - preciezer: in hun quantumeigenschappen - weer uit het zwarte gat terug moet keren. Verpakt in die hawkingstraling.
Het grote probleem is dat die hawkingstraling ogenschijnlijk niets met de inhoud van het zwarte gat te maken heeft. Hawkingstraling ontstaat ver van dat gat, wanneer bij de waarnemingshorizon volkomen willekeurig deeltjesparen ontstaan. Dat is een beetje alsof water dat verdampt vanaf een plat dak, iets over de meubels in de kamer daaronder zou vertellen. En dat raadsel is, ondanks vele pogingen waaronder ook van Hawking zelf,  bij lange na nog niet opgelost.
Classification

Language: DUTCH; NEDERLANDS
Publication-Type: Krant
Journal Code: nrc.next
Subject: Geology + Geophysics (93%); Associations + Organizations (82%); Computer 
Science (82%); Energy + Environment (82%); Spacecraft (82%); Sex + Gender Issues 
(76%); Communities + Neighborhoods (68%); Epidemics (67%); Educational Institution Employees (63%)
Industry: Telecommunications (93%); Autonomous Vehicles (82%)
Load-Date: March 14, 2018

End of Document
Flonkerende geest in een roerloos lichaam

Flonkerende geest in een roerloos lichaam

Page 2 of 8

Page 2 of 8





