Microsoft kan zoveel beweren
de Volkskrant
26 november 2016 zaterdag
Copyright 2016 De Persgroep Nederland BV All Rights Reserved

Section: Sir Edmund; Blz. 4
Length: 391 words
Byline: MARTIJN VAN CALMTHOUT
Highlight: Computergigant koopt Delfts onderzoek op? Een farmaceut zou er niet mee wegkomen.
Body

De week in wetenschap
Het meest verrassende aan het nieuws dat de Delftse quantumprof Leo Kouwenhoven in dienst treedt van Microsoft was maandag niet dat hij die overstap maakt. Kouwenhoven ontdekte het Majoranadeeltje, een cruciaal onderdeel van het type quantumcomputers dat Microsoft zou willen bouwen. Wat is er dan handiger dan hem gewoon binnenboord halen? Sterker, zei Kouwenhoven in interviews, eigenlijk had hij er zelf al jaren op aangedrongen: niet af en toe een paar miljoen voor een jaar werk, maar iets voor langere tijd. 
Het echte nieuws was vooral dat Kouwenhoven rustig achter zijn bureau van de universiteit in Delft blijft zitten. Er staat nu weliswaar Microsoft op zijn visitekaartje. Maar hij geeft gewoon nog college en begeleidt promovendi. Alleen zijn onderzoek, dat tot nog toe voor de universiteit gebeurde, doet hij vanaf nu voor de Amerikaanse computergigant. In Delft, met een eigen Microsoftteam. In samenwerking met de Delftse universiteit, dat dan wel. 
De universiteit zag er weinig kwaads in, en minister Kamp van Economische Zaken (in Delft hoe dan ook enthousiast kind aan huis) roemde de ondernemende stap voorwaarts. Die quantumcomputer, hoorde je hem denken, kan zomaar een Nederlandse vinding worden. 
Kritiek was er opmerkelijk weinig, althans voor de schermen. Maar stelt u zich voor dat farmaceut Pfizer morgen een hele onderzoeksgroep van het AMC in Amsterdam zou 
Microsoft kan zoveel beweren
overnemen. Dan zou onder ieder wetenschappelijk artikel van die groep moeten staan dat het werk in opdracht van Pfizer was gebeurd, doorgaans een goede reden om medisch nieuws toch met een extra korrel zout te nemen. 
Een paar jaar geleden werd yoghurtfabrikant Danone met alle egards binnengehaald bij de Universiteit Utrecht, wat tot Kamervragen leidde. Kocht Danone niet gewoon wetenschappelijke geloofwaardigheid, was de vraag. 
Datzelfde risico zou Kouwenhoven kunnen lopen met zijn onderzoek naar zijn maffe materietoestanden die volgens Microsoft precies de bits kunnen worden voor de eerste solide quantumcomputer. Binnenkort forceert Kouwenhoven, hem kennende, inderdaad de doorbraak maar komen wij van de pers niet eens kijken, want Microsoft kan wel zoveel beweren. En wie bellen we als pers trouwens om onafhankelijk commentaar op quantumnieuws? Zou toch jammer zijn, qua spannende natuurkunde in de krant.
Bekijk de oorspronkelijke pagina: pagina 4
Classification

Language: DUTCH; NEDERLANDS
Publication-Type: Krant
Subject: Experimentation + Research (73%); Colleges + Universities (63%); Educational Institution Employees (62%)
Industry: Computing + Information Technology (94%)
Load-Date: November 25, 2016

End of Document
Page 2 of 2
