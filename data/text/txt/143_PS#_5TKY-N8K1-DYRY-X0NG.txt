Europa besteedt 130 miljoen aan quantumtechnologie
Trouw
30 oktober 2018 dinsdag
Copyright 2018 De Persgroep Nederland BV All Rights Reserved

Section: Nederland; Blz. 11
Length: 270 words
Byline: TROUW 
Body

Nieuwe revolutie
De Europese Commissie heeft de eerste 130 miljoen euro toegewezen uit de pot van het zogeheten Vlaggenschip voor Quantumtechnologie, onder anderen aan enkele Nederlanders. Wetenschappers uit twintig projecten kunnen de komende drie jaar aan de slag met fundamenteel of toegepast onderzoek op het gebied van quantumcomputers, quantumnetwerken of quantumsensoren. In totaal is er tot 2028 één miljard euro beschikbaar voor dit speerpunt van het Europees onderzoek. De twee andere vlaggenschepen stimuleren het onderzoek op het gebied van wondermateriaal grafeen en het humane brein. 
Twee projecten staan onder Nederlandse supervisie. Aan de Universiteit van Amsterdam werkt de groep van Florian Schreck aan quantumklokken. De bestaande atoomklokken zijn nu al zo precies dat als ze bij het ontstaan van het heelal, bijna veertien miljard jaar geleden, zouden zijn gaan tikken, hun tijd nu minder dan hooguit één seconde zou afwijken. Met quantumtechnologie zijn deze klokken veel kleiner en handzamer te maken. 
Het andere project betreft het quantuminternet waar het QuTech-instituut van de TU Delft en TNO aan werken. Dit netwerk belooft niet alleen absoluut betrouwbaar te zijn - geheime boodschappen zijn, met dank aan natuurwetten, niet te kraken - maar ook extreem precies. De Delftenaren willen eind 2020 een eerste versie van het quantuminternet, dat vijf steden in de Randstad verbindt, kunnen demonstreren. Beide Nederlandse projecten is tien miljoen euro toegewezen. 
Europa besteedt 130 miljoen aan quantumtechnologie
De Europese Commissie wil met haar Vlaggenschip een nieuwe quantumrevolutie ontketenen.
Bekijk de oorspronkelijke pagina: pagina 11
Classification

Language: DUTCH; NEDERLANDS
Publication-Type: Krant
Subject: Government Grants + Subsidies (94%); Experimentation + Research (84%)
Industry: Computing + Information Technology (86%)
Load-Date: October 29, 2018

End of Document
Page 2 of 2
