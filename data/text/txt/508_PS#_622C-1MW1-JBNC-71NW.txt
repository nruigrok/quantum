Odekoek
De Telegraaf 
22 februari 2021 maandag
Copyright 2021 Mediahuis Nederland BV All Rights Reserved

Section: BINNENLAND; Blz. 5
Length: 494 words
Byline: Marcel Peereboom Voller
Body

Bij het lezen van het bericht over de odekoek denk ik aan het grenzeloze vernuft van de mensheid. We dragen allemaal een computer in zakformaat bij ons, waarmee we binnen een seconde onze exacte locatie op deze planeet via een satelliet in de ruimte krijgen teruggekaatst. 
We ontwikkelen kwantumcomputers. Dat zijn geen afgeprijsde laptopjes van het gelijknamige 	woonartikelenwarenhuis, 	maar 	superprocessoren 	die 	miljoenen berekeningen tegelijk kunnen uitvoeren. Ze gaan voor een wetenschappelijke revolutie zorgen en zullen onze toekomstige samenleving drastisch veranderen. 
We zijn in staat om een karretje te landen op één nauwkeurig berekende vierkante meter van de planeet Mars, zodat we op zoek kunnen naar sporen van leven. 
Dan keren we nu weer terug naar aarde en zoomen in op Noord-Holland, naar de gemeente Medemblik, en dan zoomen we nog verder in, tot we op het lintdorpje Zwaagdijk-Oost stuiten. Daar bakken de bakkers van bakkerij Davelaar al sinds 1883 jodenkoeken. 
Onder druk van de huidige tijdgeest, waarin de schuldcultuur en de inclusiviteitsdoctrine het geweten van de mensheid bespelen, vindt de bakkerij het niet meer kies om jodenkoeken jodenkoeken te noemen. 
Odekoek
Dat de Joodse gemeenschap nimmer aanstoot heeft genomen aan de naam van de koek, de actie een ,,overdaad aan voorzichtigheid" noemt en daarmee de spijker op de kop slaat: daar gaat het nu even niet om. Al is het wel grappig. 
De strijd tegen racisme begint niet in de supermarkt door een politiek correct label te plakken op bijvoorbeeld een pakje Knorr Wereldgerechten. Dat zigeunersaus nu 'paprikasaus op Hongaarse wijze' heet, zodat rondtrekkende personen van Hongaarse afkomst er geen aanstoot aan nemen? Het zal wel. Dat afrikaantjes voortaan met hun Latijnse bloemennaam door het leven moeten, waarmee de gekuiste taal hun ware afkomst verbloemt, is eerder absurd dan dat het een bijdrage levert aan een inclusievere samenleving.
Dat Albert Heijn onder druk van het micro-activisme de Vietnamese Pho-soep uit de schappen haalt, vanwege welgeteld één gekwetst persoon, omdat de Pho van de Appie in niets lijkt op de echte Pho uit Vietnam? Dan lust ik er nog wel eentje: ik zou weleens een runderlapje van de Appie willen bakken zonder dat er zoveel water vrijkomt dat je er alle Vietnamese rijstvelden mee kunt irrigeren. 
De grootgrutter zegt dat de soep niet uit de handel wordt genomen vanwege de ophef, maar omdat het kant-en-klaargerecht niet goed loopt. Onzin natuurlijk. Al geloof ik best dat het niet verkoopt. Het zal gewoon niet lekker zijn! 
Waar het mij om gaat is dat er bij die bakkerijketen een of andere Jodokus van de afdeling marketing, toch ook een kind van onze glorieuze mensheid, eureka kraaide. 
,,We schrappen gewoon de letter J!" 
Het is de creatieve armoede die aanstootgevend is. Het gebrek aan denkkracht om, als het dan toch moet, iets vernuftigs te verzinnen. 
Dan ben je in mijn ogen een Odokus.
Een overdaad aan voorzichtigheid
PDF-bestand van dit document
Classification

Language: DUTCH; NEDERLANDS
Publication-Type: Krant
Journal Code: Tlg-NL
Page 2 of 3
Odekoek
Subject: Climate Change (84%); Geology + Geophysics (83%); Epidemics (63%)
Industry: Baked Goods (94%)
Load-Date: February 21, 2021

End of Document
Page 3 of 3
