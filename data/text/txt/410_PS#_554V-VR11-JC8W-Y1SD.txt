Tegeltjeswijsheden
De Telegraaf
10 maart 2012 zaterdag
Copyright 2012 De Telegraaf All Rights Reserved

Section: 1; Blz. 27
Length: 432 words
Body

Zoals ieder rechtgeaard jarenzeventigkind bezat ook ik destijds een heel regiment Holly 
Hobbiepoppen en -snuisterijtjes. Ze waren ontworpen door de Amerikaanse Denise Holly Hobbie-Ulinskas, die haar lieve meisjesfiguren, gekleed in patchworkjurkjes, steevast van een korte spreuk over liefde, vriendschap en geluk voorzag.
Lange tijd leefde ik in de veronderstelling dat die zoete tegeltjeswijsheden van weleer, zoals  Alles wat je met liefde doet, gaat altijd goed  of  Met een lach kom je altijd goed voor de dag  aan kracht hadden ingeboet. Maar de laatste tijd duiken ze overal op. Ook op plekken waar je ze totaal niet verwacht.
Zo hoorde ik oud-bankier en ex-politicus Herman Wijffels onlang tijdens een congres van Women in Financial Services, zeggen dat de gulden regel  behandel een ander zoals jezelf behandeld wilt worden  moet terugkeren in de financiële wereld.  We moeten inzien dat alles met elkaar verbonden is en we van elkaar afhankelijk zijn. 
Volgens Wijffels, die tegenwoordig ook hoogleraar  duurzaamheid en maatschappelijke verandering  is aan de Universiteit van Utrecht, leven we aan het einde van het industriële tijdperk.  De principes waarop we onze samenleving, de bedrijven en ons werk hebben ingericht zijn gebaseerd op die van de rationele principes van Newton, Darwin en Descartes. Maar die zijn uitgewerkt. Sterker nog, ze zijn de afgelopen 20 jaar geperverteerd. De huidige financiële maar ook de ecologische crises zijn daar het gevolg van. 
We moeten, in zijn ogen, toe naar een ander wereldbeeld dat is gebaseerd op de kennis uit de quantumfysica.  De wereld bestaat niet uit een verzameling losse fysieke deeltjes. Alles is onderling verbonden en afhankelijk van elkaar. Gevoel en intuïtie zijn de 
Tegeltjeswijsheden
laatste decennia ondergewaardeerd geweest. Alle kanalen waarlangs je informatie kunt verwerven moeten opengesteld worden; hoofd, hart, gevoel en intuïtie, pas dan ben je een echt leider , aldus Wijffels.
Eenzelfde boodschap bracht niet lang daarna de Amerikaanse zelfhulpboekenschrijfster Byron Katie, die vorige maand in Amsterdam was om haar beroemde  Vier vragen  ook aan topmannen en -vrouwen in het bedrijfsleven te stellen.  Angst is de slechtste raadgever. Open je hart en werk samen. Stop met van alles een competitie te maken, juist samenwerking leidt tot cocreatie en de broodnodige innovatie. 
Holly Hobbie was zo gek nog niet. Wijffels, Katie en tal van zakelijk leiders zullen het haar nazeggen:  Je kunt een heleboel vergeten, als je een ding maar onthoudt, dat je heel veel weg moet geven, voordat je echt iets overhoudt. 
Paola van de Velde
Journalist
Classification

Language: DUTCH; NEDERLANDS
Publication-Type: Krant
Journal Code: Telegraaf
Subject: Sex + Gender Issues (94%); Educational Institution Employees (84%); Gender 
Equality (67%); Men (67%); Communities + Neighborhoods (64%); Profiles + 
Biographies (62%); Labor + Employment (61%)
Load-Date: March 9, 2012

End of Document
Page 2 of 2
