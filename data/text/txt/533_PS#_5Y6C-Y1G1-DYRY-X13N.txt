Hoe ganzen 's nachts hun weg vinden
Trouw
13 februari 2020 donderdag
Copyright 2020 DPG Media B.V. All Rights Reserved

Section: Duurzaamheid en Natuur; Blz. 10
Length: 327 words
Byline: KOOS DIJKSTERHUIS 
Body

natuurdagboek 13 februari 2020
Van Jan Berend Knot kreeg ik een mailtje, waarin hij zich verwondert over ganzen die tijdens zonopkomst en na zonsondergang op de wieken gaan. Mooi gezicht. Maar hij hoorde ze om half elf 's avonds nog over de stad Groningen vliegen, en dat gebeurt vaker. Knot neemt aan dat ze naar open water vliegen en vraagt zich af hoe ze zich 's nachts oriënteren. 
Knot is niet de eerste die zich dat afvraagt. Veel vogels trekken 's nachts en kunnen dan kennelijk de weg vinden. Daar hebben ze diverse technieken en zintuigen voor. De ganzen die 's avonds en aan het eind van de middag over Groningen vliegen zijn inderdaad op weg naar hun slaapplaats op water. Daar zijn ze veilig voor honden, vossen, mensen en andere landroofdieren. 's Morgens vliegen ze naar hun graasgronden. Deze ganzen zijn dus niet op trek tussen winter- en zomerverblijfplaats, maar zijn aan het forenzen tussen dagbesteding en nachtverblijf. Slaaptrek heet dat. 
Vogels kunnen zich oriënteren op hemellichamen. Als het bewolkt is zijn maan, planeten en sterren niet te zien, en toch vinden vogels hun weg in de nacht. Ik weet niet of het voor alle vogels geldt, maar van het roodborstje is bewezen dat en zelfs achterhaald hoe hij het aardmagnetische veld kan 'lezen'. Dat gebeurt niet met magnetische kristallen in de hersens, maar met een kwantummechanisch proces in het oog, waardoor roodborstjes het aardmagnetische veld wellicht als een gloed boven de horizon zien liggen, donkerder of juist lichter naarmate de hoek van het aardmagnetische veld 
Hoe ganzen 's nachts hun weg vinden
scherper wordt en ze dichter bij een pool komen. Hoogstwaarschijnlijk hebben ook ganzen dat ingenieuze zintuig. 
Al kunnen ganzen het aardmagnetische veld waarnemen, nodig is dat niet. Tegenwoordig is er geen duisternis meer, zeker niet boven steden. Ganzen kunnen dankzij verlichte wegen, kassen en bedrijfsterreinen 's nachts waarschijnlijk net zo goed kaartlezen als overdag.
Bekijk de oorspronkelijke pagina: pagina 10
Graphic

 
Brandganzen vliegen over.
Classification

Language: DUTCH; NEDERLANDS
Publication-Type: Krant
Subject: Animal Welfare (94%); Meteorology (81%); Literature (73%); Agriculture 
Departments (65%); Wildlife (61%)
Industry: Meats (88%); Poultry (88%)
Load-Date: February 12, 2020

End of Document
Page 2 of 2
