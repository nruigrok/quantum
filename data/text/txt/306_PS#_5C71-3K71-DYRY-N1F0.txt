[Einstein liet zien dat zwaartekracht de kromming i...]*
Trouw
17 mei 2014 zaterdag
Copyright 2014 De Persgroep Nederland BV All Rights Reserved

Section: | Wetenschap; Blz. 12
Length: 1725 words
Byline: tekst Joep Engels
Body

Einstein liet zien dat zwaartekracht de kromming is van ruimte en tijd. Hij vertelde er alleen niet bij hoe dat in zijn werk gaat. Sterrenkundige Vincent Icke weet het ook niet, en schreef daar een boek over. tekst Joep Engels  
Neem een effen kleedje en strijk het glad op tafel. Draai het voorzichtig in zijn geheel rond. Wat gebeurt er? Schijnbaar niets. Als het een rond kleedje is en het is overal meegegaan tijdens het draaien, dan is van die draaiing zelf niets meer te zien. 
Dit is wat fysici symmetrie noemen. Een verandering die iets onveranderd laat. Ook een biljartbal is volmaakt symmetrisch. U kunt hem op allerlei manieren ronddraaien zonder dat een ander daar iets van ziet. 
Symmetrie is een machtig wapen in de natuurkunde. Fysici leiden er van alles uit af. Bewegingsvoorschriften, behoudswetten. Je kunt een biljarttafel gerust op de trein zetten. Voor de spelers maakt het niet uit, de stoten blijven hetzelfde. Immers: ook een rijdende trein is een verandering die alles onveranderd laat - zolang hij niet schudt. Symmetrie speelt overal een grote rol: in de microkosmos van atomen en moleculen en in het universum van sterren en planeten. 
Maar er zijn grenzen, zegt Vincent Icke, hoogleraar astrofysica aan de universiteiten van 
Leiden en Amsterdam. "Een symmetrie voor het gehéle heelal is onmogelijk. De 'verandering die iets onveranderd laat', die symmetrie is, moet wel overal tegelijk worden uitgevoerd. Sinds Einstein in zijn relativiteitstheorie heeft laten zien dat snelheid een grens heeft - niets kan sneller gaan dan het licht - weten we dat gelijktijdigheid niet bestaat. Als ik hier op aarde het licht aandoe of deze stoel verplaats, duurt het vijftig jaar voor zij bij de Grote Beer dat merken. Ook de informatie dát je iets veranderd hebt, kan zich niet sneller verplaatsen. Je kunt derhalve niet het hele heelal in één keer op de trein zetten." 
In 'Zwaartekracht bestaat niet', dat deze week verscheen, demonstreert Icke met dat tafelkleedje wat dit betekent. Zie het kleedje als een tweedimensionale voorstelling van het heelal, schrijft hij. De randen van het kleedje weten niet onmiddellijk dat het midden is gaan draaien. "Houd daarom de randen van de stof op hun plaats. Zet je vinger midden op het kleedje en draai het een beetje. Wanneer je je vinger weghaalt, lijkt het stukje van het zojuist gedraaide oppervlak (onder de vinger) nog steeds hetzelfde te zijn. Maar vlakbij het draaipunt is iets gebeurd: plooien maken als het ware stralen naar buiten." 
Die plooien zijn verwant aan 'velden': elektrische en magnetische velden, of het veld van de zwaartekracht, legt hij uit. 
Boodschappers 
In die andere grote theorie uit de moderne natuurkunde, de quantumveldentheorie, die het gedrag van elementaire deeltjes beschrijft, bestaan dergelijke velden ook. En daar worden ze gemaakt door bosonen. Bosonen zijn boodschapperdeeltjes. Atomen of elektronen weten van elkaars bestaan door bosonen uit te wisselen. En zo 'weten' ze dat ze elkaar moeten aantrekken of afstoten. 
Zo zou het ook met de zwaartekracht moeten gaan. Het veld is de gekromde ruimte. Planeten draaien om de zon, niet doordat ze door de zwaartekracht worden aangetrokken, maar doordat de zon de ruimte om zich heen heeft gekromd en planeten in die gekromde ruimte de kortste weg volgen. Boodschapperdeeltjes verkondigen voortdurend hoe de ruimte zich moet aanpassen aan veranderingen. 
Alleen: zo werkt het niet. Dat wil zeggen, fysici doen al enkele decennia verwoede, maar vergeefse 	pogingen 	om 	ook 	voor 	de 	zwaartekracht 	een 	sluitende quantumveldentheorie te maken. 
Doodlopende weg 
Zo'n theorie is er natuurlijk wél; de algemene relativiteitstheorie van Einstein beschrijft perfect hoe de zon de ruimte kromt. Formeler gezegd: de theorie beschrijft hoe de structuur en de dynamiek van ruimte en tijd worden bepaald door de verdeling van massa en energie. 
De theorie zegt echter niet hóe het werkt. Hoe vertelt de zon aan de ruimte om zich heen hoe die moet krommen? 
"Dat weten we niet", zegt Icke. "We hebben geprobeerd dat probleem op te lossen met een boodschapperdeeltje, het graviton, maar dat is een doodlopende weg gebleken. 
Misschien komen we er ooit uit, misschien hebben we een trucje over het hoofd gezien, maar voorlopig staat daar een groot stopbord." 
Het is de grote uitdaging voor de natuurkunde in deze eeuw, zegt hij. En het was zijn idee om nou eens niet een boek te schrijven over wat de wetenschap allemaal weet, maar over de vragen waarmee ze worstelt. Om de lezer een idee te geven van het probleem, zonder hem te doen verdrinken in formules en concepten, stapt Icke met zevenmijlslaarzen door vier eeuwen natuurkunde. Te beginnen bij Simon Stevin, die in 1585 twee loden ballen - een grote en een kleine - van de kerktoren in Delft liet vallen. Via Christiaan Huygens, die een formule opstelde voor de centrifugale kracht. Naar Isaac Newton, die de wetten van de mechanica in graniet beitelde. 
Nu ja, graniet. Newton zelf wist al dat zijn zwaartekrachtwet niet helemaal kon deugen. Er zit geen touwtje aan de maan waar de aarde aan trekt. Bovendien: hoe weten aarde en maan tegelijk van elkaar waar de ander is en hoe groot hun onderlinge kracht moet zijn? 
Einstein loste dit laatste probleem op door de zwaartekracht ten grave te dragen en te vervangen door de kromming van ruimte en tijd. De aarde kromt de ruimte en de maan volgt die kromming. Maar hoe doet de aarde dat? 
Vet vraagteken 
De natuurkunde zit vast tussen twee theorieën die op hun eigen terrein perfect werken. Icke: "De quantumveldentheorie beschrijft met ongekende nauwkeurigheid de wisselwerking van materie, maar daarin zijn ruimte en tijd niet meer dan decor. De relativiteitstheorie beschrijft hoe materie ruimte en tijd beïnvloedt, maar zegt weer niets over de materie zelf. Het kan haast niet anders dan dat een nieuwe theorie die twee verenigt. Maar hoe? Ik hoop dat de lezer een gevoel krijgt voor dit grote, vette vraagteken." 
Natuurkunde is een gek vak, zegt Icke. De wereld die ze beschrijft en de theorieën die ze daarvoor gebruikt, bevreemden de leek. "Die wereld staat mijlen van onze dagelijkse ervaring. Onze hersenen zijn gericht op lijfsbehoud, op voortplanting. Niet op de vraag waarom een magneetje aan een koelkast kleeft. Of wat de structuur is van het heelal. 
"Onze zintuigen zijn ook extreem beperkt. Wat wij zien, voelen of horen is van geen enkel nut voor ons inzicht in de materie of de ruimte. Daar zijn we sinds 1600 langzamerhand achtergekomen. Nieuwe hulpmiddelen zoals de telescoop of de microscoop en later de deeltjesversneller, hebben duidelijk gemaakt dat er zo veel meer is dan wat wij van nature waarnemen. Dat is een onthutsend idee. 
"Natuurkunde is een moeilijk vak. Richard Feynman zei het al. In zijn schitterende boek 'QED' begint hij met een waarschuwing: 'Denk niet dat als je dit boek gelezen hebt, je weet hoe de fysica werkt. Dat kan ik je niet vertellen; ik weet het zelf namelijk ook niet'. "Populaire verhalen over wetenschap gaan altijd over wat wij weten. Wat wij hebben ontdekt. Dat wekt bij het publiek de indruk dat academici de wijsheid in pacht hebben. Het schrikt af. Mensen krijgen het gevoel dat ze tekortschieten. 
"Als ik een lezing geef, komen mensen vaak op mij af en dan beginnen ze hun vraag met: Ik ben natuurlijk te dom om dit te begrijpen, maar... Daar krijg ik vreselijk de pest over in. Het is ook sneu. Want de kern is: wij weten het ook niet. Wij weten ook niet wat er gebeurde bij de oerknal. Wij weten niet eens of dat de juiste vraag is. Bedenk wel: dit bedrijf gaat niet over wat wij al weten. Wetenschap is onderzoek doen, vragen stellen. Wetenschap houdt zich bezig met wat wij nog niet weten. 
"Daarom heb ik dit boek geschreven. Om de lezer een idee te geven van het grootste vraagstuk waarmee wij worstelen. Hoe werkt de zwaartekracht? Nou ja, eigenlijk bestaat de zwaartekracht niet. Het is een historische term voor de gevolgen van de kromming van de ruimte. Maar zoals Newton al moest erkennen dat hij niet wist hoe zijn zwaartekracht werkt, zo weten wij nog steeds niet hoe de ruimte kromt. 
"Ik wil de lezer laten zien waar de schoen wringt. Hij moet een gevoel krijgen waar ons ongemak zit. Het is toch te gek voor woorden dat we hier niet uitkomen. Dat zorgt voor een permanente onrust: ik ga mijn kist niet in voor ik hier het antwoord op heb! 
"Misschien is deze noot wel te hard voor de mens. Misschien weet een nieuwe generatie er raad mee. Ik zou de koning te rijk zijn als een meisje van elf jaar dit boek zou lezen en zou denken: dat varkentje, dat ga ik wassen. Of beter: als honderd jongens en meisjes dit idee krijgen. Wellicht weet één van hen dan dat stapje voorwaarts te zetten." 
Even mooi 
"We hebben twee theorieën die allebei even mooi zijn. Behalve de relativiteitstheorie is dat de quantumveldentheorie. Allebei beschrijven ze hun wereld perfect. Maar ze gaan niet samen. En toch kan het niet anders dan dat ze iets gemeenschappelijk hebben. Maar wat? 
"Het ergste is dat de aanwijzingen waar we het moeten zoeken, vermoedelijk al zichtbaar zijn. Het is als met een detective. Aan het eind van het boek, als de plot bekend is, blijken vele hints geen betekenis te hebben. Een paar dus wel, maar welke? 
"Daarom tamboereer ik er voortdurend op dat we opmerkzaam moeten zijn. Wetenschap drijft niet zozeer op nieuwsgierigheid, op het ontdekken van nieuwe dingen, maar op opmerkzaamheid. Zoals Schopenhauer ooit schreef aan Darwin: 'Onze taak is niet: zien wat nog niemand ooit gezien heeft, maar: denken wat niemand ooit heeft gedacht, over dingen die iedereen ziet'. 
"Wat zijn die vingerwijzingen? De ruimte heeft drie dimensies en elementaire deeltjes zijn er in drie families - zit daar iets achter? Of het feit dat er grofweg evenveel donkere materie is als donkere energie: is dat toeval? Ik ben bang dat als over vijf jaar iemand de oplossing aandraagt, wij onszelf voor de kop zullen slaan: de oplossing staarde ons aan en wij zagen het niet! 
"Tegelijk is dat ook het opwindende van de natuurkunde. Het vak is nooit af. Ik moet er niet aan denken dat ik op een avond thuis zou komen en tegen mijn vrouw en dochter zou moeten zeggen: we zijn klaar, alles klopt." 
Hoe vertelt de zon de ruimte dat ze moet krommen? 
Te gek voor woorden dat we er niet uitkomen. Ik ga mijn kist niet in voor ik het antwoord heb!  
* Vervangende titel / Replacement title
Graphic

 
                     Natuurkundigen kennen velden en krommingen op uiteenlopende schaal, van het heelal tot elementaire deeltjes. Ze weten alleen niet wat hen bindt. illustratie uit 'Zwaartekracht bestaat niet'                  
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Physics (94%); Educational Institution Employees (62%)
Load-Date: May 16, 2014

End of Document
[Einstein liet zien dat zwaartekracht de kromming i...]*

[Einstein liet zien dat zwaartekracht de kromming i...]*

Page 2 of 5

Page 2 of 5





