De knipoog van Hawking
NRC Handelsblad
5 juni 2010 zaterdag
Copyright 2010 NRC Media B.V. All Rights Reserved

Section: WETENSCHAP
Length: 1249 words
Byline: Robbert Dijkgraaf
Body

Van het Witte Huis tot het Vaticaan, van de Zuidpool tot een gewichtloze vlucht hoog in de atmosfeer, van The Simpsons tot Star Trek: Stephen Hawking heeft het allemaal gedaan en is zo'n beetje overal geweest. De status en impact van de bijna totaal verlamde fysicus is moeilijk te overschatten. Ook al kan hij alleen nog maar met zijn oog knipperen, iedereen luistert naar hem. Of het nu vijftigduizend fans zijn in een stadion in Texas met bier en hotdogs die uit volle borst "Go, Steve, go!" schreeuwen, of een chique gezelschap van Nobelprijswinnaars en miljardairs die hem een staande ovatie geven zoals woensdagavond in Lincoln Center in New York.
De gelegenheid was de opening van het World Science Festival. Dezer dagen staat New York in het teken van de wetenschap. In allerlei theaters, musea en collegezalen wordt een potpourri van lezingen, optredens en muziekstukken opgevoerd, alles gericht op de nieuwste wetenschappelijke vragen en inzichten. Het openingsgala werd gehouden ter ere van Stephen Hawking. Zijn prestaties werden gevierd met stukken opera, ballet, musical en muziek, alle met een kosmisch thema, gevolgd door een speciale compositie van Philip Glass over een nieuwe Icarus die zijn raket te dicht bij een zwart gat stuurt en abusievelijk in de toekomst geraakt. Het waren niet alleen briljante geesten die flonkerden: het hoogste tarief toegangskaartjes - het 'titaniumpakket' - kostte honderdduizend dollar. Ja, het blijft New York.
Op Hawking worden gemakkelijk stereotypen geprojecteerd. Zo moet een geniale geleerde in een rolstoel wel zachtaardig en bescheiden zijn. Maar hij is juist scherp en eigenwijs, met een flinke dosis studentikoze humor. Zo kan ik mij nog goed herinneren dat hij in 1997 een grote conferentie in Amsterdam bezocht. Door een ongelukkig toeval viel die bijeenkomst samen met een top van Europese regeringsleiders. De gehele binnenstad was hermetisch afgesloten.
Zo kon het gebeuren dat Hawking met zijn rolstoel midden over een verder volledig verlaten Rokin reed - met een behoorlijke vaart trouwens, want die rolstoel was door enthousiaste studenten opgevoerd tot een soort formule-1-versie - toen er plotseling uit de andere richting een politieauto met zwaaiende sirene kwam aanrijden. Beiden leken niet te willen wijken. Wij waren getuigen van een bijzonder game of chicken. Was dit nu het einde van 's werelds beroemdste wetenschapper? Hawking gaf geen krimp en gelukkig was de politieagent zo verstandig om op het allerlaatste moment opzij te gaan.
Rondom Hawking zie je de krachten van adoratie en relativering strijden. Hij wordt soms zo hoog op het schild getild, boven op de Olympus naast Newton en Einstein, dat het niet alleen hem duizelt. Als een soort tegenbeweging hoor je dan uit wetenschappelijke kring snel relativerende opmerkingen. Wat heeft hij dan precies gedaan? Zijn er niet veel betere natuurkundigen? Waarom heeft hij geen Nobelprijs? Maar deze kanttekeningen, ook al zijn ze niet geheel ten onrechte, verbloemen toch de enorme impact die zijn werk heeft gehad.
Zo zal zijn naam voor altijd verbonden blijven aan zwarte gaten. Deze mysterieuze objecten hebben de afgelopen honderd jaar een lange reis gemaakt van wiskundige constructies tot hoofdrolspelers in de kosmos. Al snel nadat Einstein zijn wetten van de zwaartekracht had gevonden ontstond het zwarte gat op papier, ook al kreeg het zijn naam pas in de jaren zestig - zwart gat bekt gewoon lekkerder dan een 'tijdachtig geodetisch incomplete ruimtetijd'. Maar pas vandaag de dag kunnen sterrenkundigen ze ook overal aan de hemel vinden.
Die observaties laten zien dat er verschillende soorten zwarte gaten in het universum bestaan. Zo zijn er de restanten van geëxplodeerde sterren, typisch vele keren zwaarder dan de zon. Als een nabije dubbelster zo'n zwarte gat permanent kan voeden, wordt die materie met zulke enorme snelheden naar binnen geslurpt dat er krachtige röntgenstraling wordt uitgezonden. Het zijn deze röntgenbronnen die de nieuwste satellieten waarnemen. Deze zwarte gaten kunnen trouwens zo snel ronddraaien dat ze letterlijk de ruimte meesleuren. Alsof je met een lepel in een bakje yoghurt draait. Ook dat effect is zichtbaar.
Een ander type zwarte gat bevindt zich in het centrum van sterrenstelsels, in het bijzonder in onze Melkweg. Miljoenen tot miljarden keren zwaarder dan de zon zijn dit veruit  de zwaarste objecten in het heelal. Het is nog een open vraag of deze kosmische reuzen tegelijkertijd met de sterrenstelsels zijn ontstaan of pas daarna. Hun effecten zijn moeilijk te overschatten. Zo zijn de stralingswolken die uit actieve galactische centra schieten vaak groter dan de stelsels zelf: ze reiken honderdduizenden lichtjaren ver. Sinds kort is er ook veel  bewijs gevonden voor een derde vorm van zwarte gaten, een tussenvariant van enkele tienduizenden zonnemassa's zwaar, die verspreid blijken te zijn over de sterrenstelsels als ballen in een kerstboom.
Zwarte gaten staan ook aan de rand van het theoretische onderzoek. Zo was de meest briljante vondst van Hawking zijn inzicht dat zwarte gaten niet zwart zijn, maar kunnen stralen als een gloeiende kool. Hij berekende dat dankzij de befaamde onzekerheden van de quantumtheorie de allerkleinste deeltjes toch aan de alles naar binnen zuigende zwaartekracht kunnen ontsnappen. Alexander Pope dichtte de beroemde regels: "God said, 'Let Newton be!' and all was light", maar het was aan Hawking, lange tijd houder van dezelfde leerstoel als Newton, om ook het zwartste der zwart op te laten lichten. Het was het begin van een nog steeds zeer actief onderzoeksgebied, ook binnen de snaartheorie.
De fascinatie met het levensverhaal van Hawking is goed te begrijpen. De balans van geest en lichaam, waar wij allemaal mee worstelen, is bij hem zo ver naar een kant doorgeslagen dat het bijna onwerkelijk is. Zijn fysieke toestand raakt aan de diepgewortelde angst dat je op een dag volledig verlamd wakker wordt en nooit meer in staat bent je gedachten met iemand te delen. (Ik heb trouwens begrepen dat zo'n angstgevoel een natuurlijke fysiologische reactie kan zijn, waarbij een deel van ons brein net een fractie van een seconde eerder wakker wordt dan een ander deel.)
Julian Schnabels film The Butterfly and the Diving Bell verbeeldt en benoemt deze toestand op ontroerende wijze. Het is het relaas van Jean-Dominique Bauby, de jonge flamboyante hoofdredacteur van het Franse modetijdschrift Elle, die plotseling door een herseninfarct wordt getroffen en alleen nog kan knipperen met zijn linkeroog. Vlak voor zijn dood is hij nog in staat, al knipperend, zijn ervaring in boekvorm te beschrijven. Een verhaal van zwart en wit. Opgesloten in de duikklok van zijn lichaam met slechts een klein venster op de wereld, vindt hij de kracht als een vlinder te fladderen in het licht van zijn herinneringen en gedachten.
Ook Stephen Hawking heeft vaak gezegd dat hij alleen door zijn uitzonderlijke ziekte in staat is geweest zich zo volledig op de fysica te kunnen concentreren. Het is een troostende gedachte dat juist die fragiele ideeënwereld van een schim van een man, slechts met de dunst mogelijke draad verbonden met de alledaagse werkelijkheid, de weg is gebleken naar de krachtigste en belangrijkste verschijnselen in het heelal.
Toen ik na afloop van de gala-avond terug naar mijn hotel liep verdween de knipoog van Stephen Hawking dan ook als laatste in de warme nacht van Manhattan, een beetje als de ondeugende glimlach van de Cheshire Cat uit Alice in Wonderland.
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Communities + Neighborhoods (94%); Computer Science (86%); Racism + 
Xenophobia (67%); Ethnic Groups (65%); Spacecraft (63%)
Industry: Telecommunications (71%)
Load-Date: June 5, 2010

End of Document
De knipoog van Hawking

De knipoog van Hawking

Page 2 of 4

Page 2 of 4





