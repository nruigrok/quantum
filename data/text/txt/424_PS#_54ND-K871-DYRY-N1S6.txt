Een blik in de glazen bol
NRC Handelsblad
7 januari 2012 zaterdag
Copyright 2012 NRC Media B.V. All Rights Reserved

Section: Wetenschap
Length: 3121 words
Byline: Karel Berkhout
Margriet van der Heijden
Body

SAMENVATTING
Toekomst Het jaar 2012 wordt mooi voor de wetenschap, leert een rondgang. Maar wat betekent de crisis?
Karel Berkhout
Margriet van der Heijden
VOLLEDIGE TEKST:
Wat brengt de wetenschap ons in 2012?  En moeten  wetenschappers zich iets van de economische crisis aantrekken? Dat vroegen we aan een tiental vooraanstaande Nederlandse onderzoekers, uit verschillende vakgebieden  en van verschillende leeftijden,  met een lichte voorkeur voor aanstormend boven gearriveerd talent.
De vraag welke doorbraak op hun vakgebied is te verwachten, stuitte  op enige  reserves. "Echte doorbraken hebben de neiging zeldzaam én onvoorspelbaar te zijn", zegt bijvoorbeeld wiskundige Ronald Cramer. "Doorbraak? Bij alles wat we bedenken staan we op de schouders van onze voorgangers", zegt aardwetenschapper Maarten Kleinhans.
Maar daarna lieten de wetenschappers hun enthousiasme de vrije loop. Over prachtige publicaties die eraan komen, over het talent in Nederland en over de vooraanstaande positie van Nederland. Sommigen wezen ook op de hoge plek (derde of vierde, afhankelijk van het jaar) van Nederland op de internationale ranglijsten voor citatiescores, productiviteit per onderzoeker en impact.
Maar hoe lang houdt Nederland die plek vast? Chemicus Maaike Kroon denkt  dat in haar vakgebied het onderzoeksniveau hoog blijft. "We zullen wel dalen op de ranglijsten, maar dat komt doordat opkomende grote  economieën  heel veel geld en middelen in onderzoek steken. Daar kunnen wij niet tegenop."
In  Nederland geeft de overheid juist minder geld uit aan wetenschappelijk onderzoek en dat is nu al voelbaar.  "De universiteit heeft minder geld voor ondersteunend personeel  voor bijvoorbeeld het onderhoud van computers", zegt astronoom Amina Helmi. Doordat de Nederlandse sterrenkunde internationaal zo'n goede naam heeft en  Nederlandse astronomen veel Europees geld binnenslepen  blijft het  sterrenkundig onderzoek toch op peil, verwacht zij.
De wetenschappers maken zich vooral zorgen over de nadruk die de overheid legt op het economisch nut van onderzoek. De subsidiegelden die de Nederlandse organisatie voor wetenschappelijk onderzoek (NWO) nu nog aan fundamenteel onderzoek toebedeelt, gaan voortaan  deels naar onderzoek dat valt onder negen 'topsectoren' waarvan economisch rendement wordt verwacht.
"De verdeling van de NWO-subsidies was altijd transparant", zegt Kleinhans, "maar nu is de subsidietoewijzing in bijvoorbeeld 'mijn' topsector - water - niet helder." De van oorsprong Duitse antropoloog Birgit Meyer vindt dat Nederland nationalistischer wordt met de 'topsectoren': "De academische wereld in Duitsland probeert al decennia net zo internationaal te worden als die in Nederland. Nu wordt Nederland minder internationaal, helaas." Fysici Marjolein Dijkstra en  Lieven Vandersypen  zeggen naar het buitenland te willen vertrekken, als de trend doorzet.
Maar het is te makkelijk om alleen te klagen nu de wereld  in een crisis verkeert, betoogde  columnist Colin Macilwain onlangs  in  Nature. Wetenschappers moeten hun ivoren toren uit, schreef hij, en meedenken over oplossingen voor maatschappelijke problemen. Dat doen we al, zeggen de ondervraagde wetenschappers, maar ja,  de vruchten van ons werk kunnen pas na decennia worden geplukt.
De geschiedenis van de Melkweg doorgronden
Amina Helmi (41), uit Argentinië,  is adjunct-hoogleraar  bij het Kapteyn Insituut in Groningen. Ze bestudeert  de  Melkweg.
Doorbraken? "Die hangen in de astronomie meestal samen met nieuwe meetinstrumenten en  telescopen die ons  een nieuwe blik op het heelal geven. 2012 wordt een mooi jaar dankzij de eerste metingen met de nieuwe ALMA-telescoop in Chili, en met de  LOFAR-telescoop in Nederland en omringende landen. Die zullen inzicht geven in de periode toen de allereerste sterren ontstonden en in de vorming en ontwikkeling van nieuwe sterren en planeten. Voor mijzelf is ook de lancering van de Europese satelliet GAIA  belangrijk, over een jaar. Die moet de bewegingen van een miljard sterren in de Melkweg in kaart brengen, de dynamica en het ontstaan van de Melkweg  bestuderen en bijvoorbeeld inzicht geven in de geschiedenis  van de zon."
Economische crisis, wat nu?
"Ik vind dat je altijd een deel van het onderzoeksgeld aan  toepassingsgericht onderzoek op de korte termijn  moet besteden. Maar als  je wilt dat wetenschap écht  innoveert en de samenleving dient, moet je wetenschappers óók fundamenteel onderzoek gunnen en de tijd om goede  vragen te stellen en de antwoorden daarop te vinden. Alleen aan  economisch nut denken vind ik  ook verder  te beperkt. Mensen zijn daarnaast geïnteresseerd in  filosofische en fundamentele vragen, zoals of er een andere aarde bestaat. Die vraag gaan we beantwoorden, en  ik denk dat het goed is om  in te spelen op de nieuwsgierigheid in de samenleving."
Genmutaties bij psychische stoornissen zoeken
Joris Veltman (40), onderzoeksleider afdeling genetica, UMC St Radboud. Onderzoekt verstandelijke beperkingen.
Doorbraken? "Lang is gedacht dat allerlei stoornissen erfelijk zijn, maar uit onder meer ons onderzoek naar verstandelijke beperkingen blijkt dat de oorzaak vaak ligt bij spontane mutaties. Dat zijn kopieerfoutjes in het DNA die optreden bij de aanleg van de zaadcel en de eicel, nog voor de bevruchting.  Spontane mutaties treden vaker op bij ouder wordende vaders. Pas sinds 2010 is de techniek zo vergevorderd dat we het hele menselijk genoom tot in detail kunnen bekijken. Daarom verwacht ik dat dit jaar op veel plekken in de wereld ontdekt zal worden welke spontane mutaties voor welke stoornis verantwoordelijk zijn. Autisme en schizofrenie in de Verenigde Staten, verstandelijke handicaps bij ons. Nederland staat in de klinische genetica wereldwijd op de vierde plaats, gemeten naar impact. Dat komt onder meer doordat we hier onderzoek doen in de ziekenhuizen. Daardoor weten we veel over onze patiënten en kunnen we een gevonden mutatie meteen toetsen bij een grote groep mensen."
Economische crisis, wat nu?
"Bij alles wat we doen kijken we al of het onderzoek misschien commercieel kan worden benut. Daarnaast is onze afdeling flink gegroeid de afgelopen jaren. In die zin dragen we al bij aan de werkgelegenheid in Nederland. We werken ook hard aan het versnellen en verkorten van het diagnostische proces bij veel aandoeningen, en zorgen zo voor kostenbesparing in de zorg. "
De Armeense genocide uitvoerig  onderzoeken
Ido de Haan (48) hoogleraar geschiedenis (Universiteit Utrecht). Onderzoekt democratie en genocide in Europa.
Doorbraken? "Die zullen vooral plaatshebben in de geschiedschrijving van de twintigste eeuw. Komend jaar verschijnt een omvangrijke studie van onderzoekers van het Nederlands Instituut voor Oorlogsdocumentatie (NIOD) naar de collaboratie tijdens de 
Tweede Wereldoorlog. Daaruit blijkt onder meer dat de Nationaal-Socialistische Beweging (NSB) niet alleen bestond uit bekrompen middenstanders maar dat de aanhang veel breder was en ook veel sterker ideologisch geïnspireerd dan gedacht.
"In Europa verwacht ik publicaties in het verlengde van Timothy Snyders Bloodlands over genocide, zoals die op de Armenen in 1915. Dat geeft vast weer veel conflicten met Turkije, zoals Frankrijk nu heeft. Interessant is dat de genocide steeds meer wordt gezien tegen de achtergrond van het uiteenvallen van het Ottomaanse rijk, waarbij ook staten als Syrië ontstonden. Landen als Egypte en Libië zijn na de Arabische lente bezig zichzelf uit te vinden. Het ligt voor de hand dat zij daarbij ook gaan terugblikken op de val van het Ottomaanse rijk."
Economische crisis, wat nu?
"Nederlandse historici zijn internationaal al toonaangevend in de cultuurgeschiedenis en de sociaal-economische geschiedenis.  Er zou meer gedaan kunnen worden aan de geschiedenis van het geldsysteem: wat bepaalde succes en falen van monetaire hervormingen, zoals de invoering van de euro, in het verleden?"
Christendom en Islam vergelijken in Afrika
De van oorsprong Duitse antropoloog Birgit Meyer (51), hoogleraar religiewetenschap, Universiteit Utrecht.
Doorbraken? "Lang heeft het idee bestaan dat de modernisering leidt tot secularisering. Maar inmiddels wordt steeds duidelijker dat de religie voortbestaat en een centrale rol speelt in de samenleving. Denk aan de opkomst van de migrantenkerken in Nederland en de Pinksterbeweging in Brazilië. Religie maakt een transformatie door, juist dankzij hedendaagse verschijnselen als de moderne media. Het succes van de Amerikaanse tvdominees is daarvan een bekend voorbeeld, maar zelf doe ik als antropoloog onderzoek naar de sleutelrol van (video)films in de verspreiding van Pinksterkerken in Ghana. Films zijn een schakel tussen het zichtbare en onzichtbare, blijkt uit mijn studie die dit jaar wordt voltooid. Een film over een heks die wordt bekeerd tot het christendom doet het bijvoorbeeld heel goed in West-Afrika. Met een Duitse onderzoekssubsidie ga ik dit jaar ook een vergelijkend onderzoek beginnen naar het christendom en de islam in Afrika."
Economische crisis, wat nu?
"De crises dwingen ook wetenschappers om zich te bezinnen op de wereld - niet alleen op de financiële crisis, maar ook op de armoedecrisis en de wereldwijde klimaatcrisis. Het weekblad Die Zeit formuleerde onlangs als een cruciale vraag voor de toekomst: is er een alternatief voor het kapitalisme? Typisch een vraag waar wetenschappers over moeten nadenken nu het kapitalistische stelsel zoveel gebreken vertoont."
De stijging van de waterspiegel  beter voorspellen
Maarten Kleinhans (39), adjunct-hoogleraar aardwetenschappen, Universiteit Utrecht. Onderzoekt delta's en rivieren.
Doorbraken? "Nieuwe technologie helpt een reeks doorbraken maken in mijn vakgebied, overal in de wereld. Met een techniek waarbij laserbundels over een soort zandbak bewegen en een spiegelreflexcamera die onophoudelijk foto's maakt, kan sinds kort het ontstaan van rivieren in laboratoria tot op de zandkorrel nauwkeurig worden opgemeten. Nieuw-Zeelandse onderzoekers publiceren dit jaar over het gedrag van een vlechtende rivier in het echt, wij over een meanderende rivier in de zandbak. Dat levert veel nieuwe inzichten op. Zo dachten we lang dat bepaalde hobbels in de binnenbochten van de IJssel alleen door hoog water konden zijn gemaakt, maar die oevers blijken te kunnen ontstaan op een gemiddeld waterpeil. Met de nieuwe techniek kunnen we niet alleen beter het verleden reconstrueren, maar ook beter de effecten van hoog water voorspellen. Dat laatste is onder meer belangrijk met het oog op stijging van de waterspiegel door de opwarming van de aarde."
Economische crisis, wat nu?
"Wetenschappers moeten hun inzichten veel beter uitleggen aan het grote publiek. Dat overstromingen vaker gaan plaatsvinden door klimaatverandering werd al 20 jaar geleden voorspeld, maar niemand luisterde. Nu zijn we wereldwijd bezig om de laatste voorraden grondwater op te maken. We moeten veel doen om te laten doordringen dat het offers vergt om de wereld leefbaar te houden."
Groene chemie groot maken onder vijf topsectoren
Chemicus Maaike Kroon (30) is hoogleraar en  leidt sinds vorig jaar  in Eindhoven de onderzoeksgroep Scheidingstechnologie
Doorbraken? "In ons vak ontwerpen we processen en materialen waarmee je aan een mengsel van stoffen  efficiënt één gewenst stofje kunt onttrekken. Voor in een medicijn of in levensmiddelen bijvoorbeeld. Voor 2012  verwacht ik veel van de vondst van nieuwe materialen die in zulke scheidingsprocessen de rol van extractant (oplosmiddel) of adsorbant (hechtingsmiddel) spelen en die je kunt winnen uit biomassa. De kunst is om ze zo te kiezen dat de scheidingsprocessen energiezuinig verlopen en met zo min mogelijk restafval na afloop. Duurzamer en goedkoper - die wens van de chemische industrie  stuwt ons onderzoek voort."
Economische crisis, wat nu?
"Groene chemie is een wens uit de maatschappij en ik draag er graag aan bij. Geld vinden was tot nu geen probleem: vorig jaar kreeg ik 580.000 euro van de EU, mijn onderzoek valt onder vijf  topsectoren (agro&food, water, life science, energie en chemie),  en ik heb goede contacten met chemiebedrijven.  Het voordeel van samenwerking met bedrijven is dat je onderzoek  als vanzelf maatschappelijk nut heeft. Maar daarnaast moeten universiteiten nieuwe wegen inslaan en zorgen voor wetenschappelijke diepgang. Daarvoor is en blijft overheidsgeld nodig. Mijn eigen onderzoeksbudget is een mix van bedrijfs- en overheidsgeld.  Voor mezelf zie ik de toekomst ook niet zo somber in. Misschien  mede doordat ik nooit een ander speelveld heb meegemaakt."
Leren welke hersencellen rol spelen bij verslaving
Huib Mansvelder (43) hoogleraar Neurofysiologie aan de VU. Onderzoekt relatie tussen hersenen en gedrag.
Doorbraken?
"Een recente technologische vinding zorgt voor een reeks van doorbraken in de neurowetenschappen. Al heel lang wordt onderzoek gedaan naar welke delen van de hersenen verantwoordelijk zijn voor welk gedrag. Met elektrische stimulatie of farmaca  zet je bepaalde hersencellen in dieren aan en of uit, terwijl de dieren bepaald gedrag vertonen. Maar met elektriciteit stuur je altijd meerdere typen hersencellen tegelijkertijd aan, terwijl farmaca een langdurige werking hebben. Een Amerikaanse hoogleraar heeft een methode ontwikkeld waarbij je heel precies één type cel kan uit- of aanzetten door lichtgevoelige ionkanaaltjes te activeren met laserpulsen. Deze vinding, eerder bestempeld tot doorbraak van 2010, heeft hij nu verspreid onder duizend laboratoria in de hele wereld. Ik verwacht daarom dat komend jaar veel hersencellen aangewezen kunnen worden die een rol spelen bij gedrag. Zoals bij verslaving en concentratie, waarmee wij ons bezig houden. Dit is echt een dream come true in 2012."
Economische crisis, wat nu?
"Wat wij onderzoeken, verbetert hopelijk op termijn het welzijn en de prestaties van mensen en is daardoor maatschappelijk relevant. Het is denkbaar dat je de neurologische basis van het risicovolle gedrag van bankiers onderzoekt, maar het is niet makkelijk om een experiment te bedenken waarin je muizen laat reageren op financiële prikkels."
Kristallen ontwerpen voor efficiënte batterijen
Fysicus Marjolein Dijkstra (44) is hoogleraar in Utrecht en leidt daar de theorieonderzoeksgroep Soft Condensed Matter.
Doorbraken? "In mijn vakgebied zetten we vooral kleine stapjes. Laatst heeft mijn groep computersimulaties gemaakt die precies aangeven welke atomen, moleculen  of deeltjes je moet gebruiken om een bepaalde kristalstructuur te verkrijgen. Ook kunnen we  nu voorspellen hoe minuscule achtpotige structuren, nano-achtpotigen, zich aaneenrijgen tot grotere structuren. Die simulaties worden gebruikt door experimentatoren en als hun experimenten de theorie bevestigen kan aan toepassingen worden gedacht. Het is  een keten waarin we telkens weer nieuwe  stapjes zetten."
Economische crisis, wat nu?
"Ik denk zeker  na over de relevantie van ons onderzoek.  Wij kunnen bijvoorbeeld structuren ontwerpen met een groot oppervlak ten opzichte van het volume dat ze innemen. Dat is  gunstig voor toepassing in efficiënte batterijen en katalysatoren. Tegelijk denk ik dat ook het fundamentele lange-termijnonderzoek belangrijk is, juist omdat je doorbraken en toepassingen zo lastig kunt voorspellen. Niemand zat ooit op de bank om een mobiele telefoon te ontwerpen, een laser, een transistor of het world wide web. Dat waren toevallige bijproducten van fundamenteel onderzoek. Daarom maak ik me zorgen over de huidige nadruk op toepassingen, topsectoren en maatschappelijke relevante  thema's. En ik maak me zorgen over onze kinderen, want de bezuinigingen schaden het onderwijs."
Samen data onderzoeken zonder die prijs te geven
Wiskundige   Ronald Cramer (43) leidt de onderzoeksgroep Cryptology    bij het Centrum Wiskunde & Informatica in Amsterdam en is  hoogleraar Cryptologie in Leiden.
Doorbraken? "In ons - fundamentele - vakgebied is er nu vooral veel koortsachtige activiteit naar aanleiding van recente baanbrekende inzichten. Zoals inzichten die het internet kunnen  beschermen tegen cyberaanvallen met toekomstige, nu nog niet bestaande,  quantumcomputers. En nieuwe ideeën die verschillende partijen in de toekomst in staat stellen om hun - geheime - data bij elkaar te voegen en er gezamenlijk en gecontroleerd  informatie aan te onttrekken, zonder dat ze hun data  aan elkaar hoeven te openbaren."
Economische crisis, wat nu?
"Tja, je kunt pleiten om in tijden van schaarste meer onderzoek voor bedrijven uit te voeren, of meer geëngageerd onderzoek ten bate van ontwikkelingslanden te doen. Belangrijk, zeker. Maar ik zou dan toch willen riposteren dat wetenschappers in elk geval deze   verantwoordelijkheid hebben: om de eeuwenoude, schier onuitputtelijke  bronnen van fundamentele en toepassingsgerichte wetenschappelijke vernieuwing ongeschonden in handen te loodsen van wéér een volgende generatie. Ik maak me daarom vooral zorgen over de krimpende  budgetten voor  fundamenteel onderzoek, want  de fundamenten van nu schragen het 'huis', ofwel de wetenschap én haar toepassingen, van morgen. En dat geldt  ook voor de cryptologie, waarin we bijvoorbeeld nadenken over veiligheid van  computersystemen over dertig jaar."
De quantumcomputer van morgen ontwerpen
De Belgische fysicus  Lieven Vandersypen (39)   is hoogleraar in Delft en onderzoekt  quantumcomputers en grafeen.
Doorbraken in 2012? "Ik hoop dat we eindelijk een klein, werkend model van een quantumcomputer kunnen maken volgens een  ander, en in mijn ogen beter principe,   dan  de bestaande quantumcomputermodellen.
"In het grafeenonderzoek verwacht ik veel meer inzicht in de bewegingen van elektronen door dat ultradunne materiaal. Ik hoop dat we zullen begrijpen hoe we die elektronen door grafeen kunnen laten reizen zonder dat ze onderweg botsen - tenzij wij dat zelf willen. Dat is belangrijk met het oog op toekomstige, op grafeen gebaseerde, snelle elektronica."
Economische crisis, wat nu?
"Ik heb lang nagedacht over het pleidooi  in Nature voor meer engagement en internationale samenwerking. Maar kijk, ik werk al met onderzoekers van Tokio tot Harvard en ik krijg geld van de EU, uit de VS en Nederland. Als onderzoeker heb ik me ook altijd geëngageerd gevoeld, want ik geloof dat wetenschap bijdraagt aan een betere maatschappij - zelfs al kun je van te voren  slecht voorspellen welke vondsten belangrijk zullen blijken. Laatst had ik over zulke zaken   een lang gesprek met mijn vrouw, die arts is. Zij ziet direct de vruchten van haar engagement, want dagelijks lopen  tevreden patiënten haar deur uit. In mijn werk duurt het veel langer eer de resultaten tot de maatschappij doordringen en dat vind ik soms lastig.  Maar die maatschappelijke  impact wil ik wel hebben - ook al is die er   pas over tien tot  twintig  jaar."
Graphic

 
Plasmabol 
Universiteit Leuven
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Biotechnology Industry (94%); Colleges + Universities (87%); Biotechnology + 
Genetic Science (86%); Experimentation + Research (82%); Educational Institution Employees (67%)
Load-Date: January 6, 2012

End of Document
Een blik in de glazen bol

Een blik in de glazen bol

Page 2 of 9

Page 2 of 9





