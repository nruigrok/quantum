Subtiele lichtproeven winnen Nobelprijs natuurkunde
de Volkskrant
10 oktober 2012 woensdag
Copyright 2012 PCM Uitgevers B.V. All Rights Reserved

Section: Ten Eerste; Blz. 7
Length: 551 words
Byline: Van onze verslaggever Martijn van Calmthout
Body

Van onze verslaggever Martijn van Calmthout
amsterdam De Fransman Serge Haroche en Amerikaan David Wineland krijgen de Nobelprijs voor natuurkunde voor misschien wel de subtielste lichtexperimenten die mogelijk zijn. Langs verschillende wegen toonden ze aan dat atomen en lichtdeeltjes te observeren zijn, zonder ze meteen te verstoren.
Haroche en Wineland (beide 64) bestuderen in hun laboratoria de interactie van licht en individuele atomen, de een in Parijs door met nieuwe technieken licht op te sluiten, de ander in Boulder, Colorado, door geladen atomen (ionen) op te sluiten in een laseropstelling.
Daarbij hebben ze laten zien dat quantumeigenschappen van de atomen behouden kunnen blijven, terwijl die toch kunnen worden bekeken. Normaal gesproken vernietigt zo'n waarneming die delicate toestand meteen.
'Ze hebben dingen laten zien, waarvan de leerboeken lang hebben beweerd dat ze fundamenteel onmogelijk zijn', zegt in Leiden theoretisch fysicus prof. Gerard Nienhuis, een expert in de nu bekroonde quantumoptica. 'Ze hebben het onderscheid tussen de macroscopische en quantumwereld weggenomen.'
Nienhuis looft vooral de creativiteit en subtiliteit van Haroche, die verbonden is aan de École Normal Supérieure in Parijs en het College de France. 'Ik volg hem al jaren met bewondering. Het is erg knap en subtiel wat hij doet.'
Subtiele lichtproeven winnen Nobelprijs natuurkunde
Haroche geldt als de pionier van de subtiele quantumwaarnemingen met licht, zowel theoretisch als experimenteel, waarvoor hij extreem nauwkeurige meetopstellingen in Parijs bouwt. Zijn technieken kunnen volgens het Nobelprijscomité de basis gaan vormen voor zogeheten quantumcomputers, die op papier oneindig veel sneller rekenen dan de huidige machines. Ze kunnen talloze berekeningen tegelijk uitvoeren, omdat quantumdeeltjes in meerdere toestanden tegelijk kunnen verkeren.
Wineland, verbonden aan het Amerikaanse ijkinstituut NIST in Boulder, bouwt al zijn hele carrière aan steeds betere atoomklokken, door atomen op te sluiten. De nieuwste versies, waarin de trillingen van atomen als metronoom worden gebruikt die met licht wordt uitgelezen, halen een precisie van zeventien cijfers achter de komma. 'Op de leeftijd van het heelal is dat een fout van minuten', aldus Nienhuis.
Fysicus dr. Jeroen Koelemeij van de Vrije Universiteit in Amsterdam werkte in Colorado anderhalf jaar samen met Wineland, die hij een zachtaardige man met natuurlijk gezag noemt. De Nederlander bouwde de atoomval voor de nieuwste lichtklok in Boulder, en werkt sinds kort ook aan de VU in Amsterdam aan een exemplaar. De Nobelprijs voor David Wineland is hoog tijd, vindt Koelemeij. 'Ik heb al een paar jaar gedacht: wordt dit Davids jaar?'
De Amsterdamse fysicus prof Jook Walraven, een specialist in koude quantumgassen, kent de andere winnaar, Serge Haroche, persoonlijk. Een dominante, zeer overtuigende man, zegt hij. 'De Nobelprijs voor Serge is een schot in de roos. Serge heeft zijn hele leven compromisloos in dienst van wetenschappelijke kwaliteit gesteld. Het mooie is dat er dan toch ook een lijn naar de toepassing ligt.'
De Nobelprijzen worden op 10 december uitgereikt in Stockholm. Voor het eerst in de geschiedenis is het prijsbedrag dit jaar lager dan voorheen. Harouche en Wineland delen 930 duizend dollar.
'Lang is beweerd dat wat zij nu laten zien fundamenteel onmogelijk is'
Graphic

 
Serge Haroche (r) en assistent Igor Dotsenko. Haroches technieken kunnen de basis vormen voor supersnelle quantumcomputers. Foto AFP David Wineland in Boulder. De lichtklokken die hij ontwikkelt, zijn de nauwkeurigste ter wereld. Foto EPA 
Classification

Language: DUTCH; NEDERLANDS
Page 2 of 3
Subtiele lichtproeven winnen Nobelprijs natuurkunde
Publication-Type: Krant
Journal Code: De Volkskrant
Subject: Awards + Prizes (94%); Physics (92%); Educational Institution Employees (75%); Chemistry (63%)
Industry: Computing + Information Technology (63%)
Load-Date: October 9, 2012

End of Document
Page 3 of 3
