Natuurkunde Dirac-sliert gezien: de magneet met maar één pool bestaat!
NRC Handelsblad
3 februari 2014 maandag
Copyright 2014 NRC Media B.V. All Rights Reserved

Section: Wetenschap
Length: 316 words
Byline: Door Bruno van Wayenburg
Body

Amsterdam. Het is de eenhoorn onder de elementaire deeltjes: de magnetische monopool, een deeltje dat zich gedraagt als een losse magnetische noord- of zuidpool. Onderzoekers van Amherst College in het Amerikaanse Massachusetts en van de Aaltouniversiteit van Helsinki hebben iets gevonden dat er behoorlijk op lijkt. 
Een magnetisch monopool is uitzonderlijk, want normale magneten hebben altijd een noord- én een zuidpool. Zelfs losse elektronen en magnetische atoomkernen hebben altijd twee polen.  
Toch is een losse magnetisch pool, een monopool, in theorie mogelijk. De natuurkundige Paul Dirac wist hem in 1931 quantummechanisch te beschrijven: zo'n Dirac-monopool zou zich , mocht hij een elektrische lading tegenkomen, verraden door een ladingloze sliert in zijn kielzog.  Maar nooit  is er een losse monopool in het wild aangetroffen.  
Ook de Finse en Amerikaanse onderzoekers die vorige week in Nature publiceerden, hebben zo'n elementaire monopool niet gevonden. Wel publiceren ze bewijs voor een effect in een ultrakoude wolk rubidium-atomen dat zich gedraagt als een monopool.  
De wolk is een Bose-Einstein-Condensaat (BEC), een materietoestand waarin de quantummechanische eigenschappen de boventoon voeren. Daardoor gedragen duizenden atomen zich collectief als één uitgebreid deeltje.  
Bepaalde eigenschappen van het BEC zijn één-op-één vergelijkbaar met elektrische en magnetische velden. Je kan zeggen dat het BEC een elektromagnetisch veld simuleert. 
Een 'synthetisch magnetisch veld', noemen ze  het.   
Natuurkunde Dirac-sliert gezien: de magneet met maar één pool bestaat!
In dat nagebootste veld wisten ze een monopool op te wekken. Dat toonden ze aan door het wolkje met laserlicht te beschijnen. Op deze opnamen is de schaduw van de Diracsliert duidelijk te zien. Zulke slierten zijn al wel eerder gezien in BECs, maar nooit dat de sliert in het midden van het wolkje eindigt. Dat punt, stellen de onderzoekers, is  de magnetische monopool.  
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Superconductors (94%)
Industry: Manufacturing (63%)
Load-Date: April 22, 2014

End of Document
Page 2 of 2
