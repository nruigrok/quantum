Casimir-Lifshitzeffect laat een gouden bolletje zweven boven een plaat van glas
NRC Handelsblad
January 10, 2009 zaterdag
Copyright 2009 NRC Media B.V. All Rights Reserved

Section: WETENSCHAP & ONDERWIJS; Blz. 4-5
Length: 484 words
Byline: Margriet van der Heijden
Body

Een vreemd quantumeffect kan een minuscuul, met goud gecoat, bolletje boven een plaat laten zweven. Dat is de uitkomst van een geraffineerd experiment van Federico Capasso van de Harvard University en zijn collega's. De fysici hopen dat dit resultaat in de toekomst leidt tot zwevende onderdelen, die elkaar dus niet raken, in wrijvingsloze nanomachientjes. Sowieso is hun meting een mijlpaal in het onderzoek aan het zogeheten Casimir-Lifshitzeffect, want voor het eerst bevestigen zij experimenteel dat dit quantumeffect óók tot een afstotende kracht kan leiden (Nature, 8 januari, 2009).
De Nederlandse fysicus Hendrik Casimir voorspelde in 1948 dat twee elektrisch neutrale metalen platen een aantrekkende kracht op elkaar uitoefenen wanneer zij in vacuüm heel dichtbij elkaar worden gebracht. Acht jaar later, in 1956, liet de Russische fysicus Evgeny Lifshitz zien dat dit effect niet alleen op papier optreedt in een geïdealiseerde situatie, maar ook in de praktijk: bij echte metalen en zelfs bij slecht geleidende diëlektrische materialen.
Het effect hangt nauw samen met quantumfluctuaties: met het voortdurend opborrelen en weer verdwijnen van virtuele fotonen in het vacuüm. Als daarin twee metalen platen vlak bij elkaar worden gebracht, zo rekende Casimir uit, dan is daartussenin alleen plek voor virtuele lichtdeeltjes (ofwel: elektromagnetische straling) met golflengtes die nog in de tussenruimte passen. Anders gezegd: de fotonendichtheid is in de ruimte tussen de platen kleiner dan daarbuiten. Dat leidt tot een onbalans in het elektromagnetisch veld, wat de platen op elkaar perst.
Casimir-Lifshitzeffect laat een gouden bolletje zweven boven een plaat van glas
Het effect meten is lastig - het lukte voor het eerst in 1966 -, en in nanomachientjes is het effect bovendien vooral hinderlijk. Op de kleine schalen daarin kan het onderdelen onomkeerbaar aan elkaar vast laten 'plakken'.
Maar dat geldt niet voor het tegengestelde effect van Capasso en collega's. Zij gebruikten geen platen, maar een aangepaste atoomkrachtmicroscoop. Normaal tast daarin een dunne naald een oppervlak af. Capasso's team hing een met goud gecoat polystyreen bolletje (40 micrometer diameter) aan de punt van de naald. Als oppervlak kozen zij glas (siliciumdioxide); en het geheel dompelden zij in broombenzeen.
Lifshitz had laten zien dat het effect ook in vloeistof kan optreden, als materialen verschillen in hun diëlektrische permittiviteit - die de relatie tussen een materiaal en een elektromagnetisch veld karakteriseert. Goud heeft een hoge permittiviteit, broombenzeen een lagere, en glas de laagste van de drie. Het leidde er nu toe dat vloeistof in de ruimte tussen het bolletje en de plaat werd getrokken, zodat het bolletje werd weggeduwd.
Echte levitatie is dat nog niet, maar dat zal snel komen, denkt het team. En als er dan ook nog een werkbaarder vloeistof dan het giftige broombenzeen wordt gevonden, liggen toepassingen in het verschiet, denken zij.
Margriet van der Heijden
Graphic

 
1001WETballen, Artistieke impressie van een gouden bolletje dat door het Casimir-
Lifshitzeffect vanaf een glasplaat omhoog getild wordt., Federico Capasso en Jay Penni
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Nanotechnology (88%); Educational Institution Employees (76%); 
Superconductors (71%); Science & Technology (81%) (%)
Industry: Manufacturing (94%); Paints + Coatings (84%); Glass Mfg (61%)
Page 2 of 3
Casimir-Lifshitzeffect laat een gouden bolletje zweven boven een plaat van glas
Load-Date: January 12, 2009

End of Document
Page 3 of 3
