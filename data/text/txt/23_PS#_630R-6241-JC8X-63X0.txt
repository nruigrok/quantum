Quantumeffect wijst het roodborstje de weg
Trouw
26 juni 2021 zaterdag
Copyright 2021 DPG Media B.V. All Rights Reserved

Section: | Wetenschap; Blz. 16, 17
Length: 830 words
Byline: JOEP ENGELS
Highlight: Roodborstjes kunnen zien hoe het magneetveld van de aarde loopt. Dat heeft te maken met een eiwit in hun netvlies. Maar wat neemt het vogeltje nou precies waar?
Body

Vogeltrek
Het roodborstje lijkt een trouwe tuingast, maar die schijn bedriegt. Een deel van de vogels trekt in het najaar naar het warme zuiden. Hun plaatsen worden ingenomen door roodborstjes uit Scandinavië of Rusland, die het in de winter juist hier weer prettig toeven vinden. Hoe dan ook zijn het voor alle exemplaren barre tochten, die weken duren en vele fataal worden. 
De vraag is: hoe vinden ze hun weg? Sommige trekvogels oriënteren zich op contouren in het landschap, maar van het roodborstje, dat 's nachts trekt, is bekend dat het zich laat leiden door het magneetveld van de aarde. Er zijn proeven gedaan waarbij de vogels tijdens de trek werden gevangen en opgesloten in een kooitje. Als op dat kooitje een magneetveld werd gezet, richtten ze zich op dat veld. Welke kant dat ook uit wees. 
Die uitkomst wierp een nieuwe vraag op: hoe neemt het roodborstje dit magneetveld waar? Het veld is er eigenlijk veel te zwak voor. Veertig jaar geleden al suggereerden wetenschappers dat een zogeheten quantumeffect het voor het roodborstje mogelijk maakte het magneetsignaal op te pikken. 
Dat was vloeken in de kerk. De quantumfysica werd een eeuw geleden ontwikkeld om de wereld van atomen te beschrijven. Een wereld waarin deeltjes op meer plaatsen tegelijk konden zijn en op mysterieuze wijze met elkaar verbonden leken. In de macrowereld, zoals het lijf van een roodborstje, zouden typische quantumeffecten verloren gaan in de ruis van warmtebewegingen. 
Maar het net begint zich te sluiten. Er is in de loop der jaren een quantumreactie bedacht die het magneetveld zou kunnen oppikken, en een eiwit dat die reactie zou kunnen faciliteren. En deze week meldden Duitse biologen en Britse chemici in vakblad Nature dat ze deze reactie in het laboratorium hebben kunnen nabootsen. 
Het draait om het eiwit cryptochroom dat in planten en dieren voorkomt en een belangrijke functie heeft in de biologische klok van het organisme. Maar het eiwit is er in een aantal varianten. Cryptochroom-4 heeft deze klokfunctie niet en wordt vaak aangetroffen in dieren waarvan bekend is dat ze reageren op het aardmagnetisch veld. Zoals in het netvlies van het roodborstje. 
Biologen van de universiteit van Oldenburg ontcijferden de genetische code van het eiwit en maakten er in een bacteriële kweek grote hoeveelheden van aan. Vervolgens onderwierpen onderzoekers uit Oxford de eiwitten aan een reeks van magnetische en spectroscopische tests. 
De theorie luidde als volgt. Als het eiwit zou worden beschenen met blauw licht, konden elektronen van de ene 'tak' van het eiwit, een zogeheten aminozuur, overspringen naar een andere tak. Daar vormt zo'n elektron met een ander elektron een paartje. Dat kan op twee manieren. Elektronen zijn, in een vereenvoudigd beeld, een soort tolletjes. Je kunt paren krijgen waarbij de elektronen dezelfde kant op draaien, of in tegengestelde richting. 
Let wel, dit is een effect dat alleen met de quantumtheorie kan worden verklaard. Het magneetveld van de aarde is wel een miljoen keer te zwak om elektronen zo ver te krijgen dat ze paartjes vormen. Pas met de energiedosis van het blauwe licht komen de elektronen in actie. Dat is een puur quantumeffect. De quantumtheorie beschrijft ook in welke verhouding die twee paartjes voorkomen. En dat een magneetveld die verhouding beïnvloedt. Dat is weer van invloed op chemische processen die door het zenuwstelsel van een roodborstje kunnen worden opgepikt. 
De experimenten in Oxford bevestigen dat het allemaal zo kan werken. Alleen gaat het in deze proeven nog om geïsoleerde eiwitten in een laboratorium. Niet om het cryptochroom-4 in het netvlies van een roodborstje. Bovendien was de magneet in het lab een stuk sterker dan het aardveld. Voor het definitieve bewijs zullen de onderzoekers moeten laten zien dat dit alles ook gebeurt in het oog van een roodborstje in de vrije natuur. 
Tot het zo ver is - en dat duurt nog wel even - hebben ze nog wel wat aanvullend bewijs gevonden. Zo bleek het roodborstje meer cryptochroom-4 aan te maken als het trekseizoen naderde. Dit eiwit bleek bij kippen en rotsduiven voor te komen, en daar dezelfde fotochemische eigenschappen te hebben, maar nauwelijks gevoelig te zijn voor magneetvelden. 
Duiven kunnen ook grote afstanden overbruggen - een enkeling trekt 's winters naar het zuiden - maar ze oriënteren zich vermoedelijk op het landschap; een theorie dat ijzerdeeltjes in hun snavel als een kompasnaald fungeren, is een paar jaar geleden afgeschoten. 
Dan rest nog die ene vraag: wat neemt het roodborstje waar? Een eiwit in zijn netvlies geeft bij een draaiing ten opzichte van het aardmagnetisch veld een signaal door. Ziet het roodborstje dat in zijn blikveld? Daar is het zuiden!
De experimenten bevestigen dat het zo kan werken, alleen gaat het nog om geïsoleerde eiwitten in een laboratorium
Er is een quantumreactie bedacht die het magneetveld kan oppikken en een eiwit dat die reactie kan faciliteren
Bekijk de oorspronkelijke pagina: pagina 16, pagina 17
Graphic

 
Het roodborstje blijkt meer eiwit cryptochroom-4 aan te maken als het trekseizoen nadert.
Classification

Language: DUTCH; NEDERLANDS
Publication-Type: Krant
Subject: Biotechnology + Genetic Science (94%); Superconductors (88%); Bacteria 
(67%); Biochemistry (63%); Dementia (63%); Animals (62%); Biotechnology Industry 
(62%)
Load-Date: June 25, 2021

End of Document
Quantumeffect wijst het roodborstje de weg

Quantumeffect wijst het roodborstje de weg

Page 2 of 4

Page 2 of 4





