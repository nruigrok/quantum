Met extra geld voor innovatie helpen we de industrie vooruit
Trouw
6 september 2012 donderdag
Copyright 2012 PCM Uitgevers B.V. All Rights Reserved

Section: De Verdieping; Blz. 2
Length: 617 words
Body

weerlegd onwaarschijnlijk ongewis plausibel bevestigd
'Innovatie' komt in alle verkiezingsprogramma's voor, behalve die van de SGP en PVV. In de industrie wordt daarmee niet zomaar 'iets nieuws' bedoeld, maar een doorbraak, waarmee plotseling geheel nieuwe mogelijkheden ontstaan. Zoals met de komst van gps, die hele andere toepassingen biedt dan een kompas.
Het meest gehoorde recept is: extra geld voor onderzoek en ontwikkeling. De EU wil dat elke lidstaat er minstens 3 procent van het bnp aan uitgeeft. Nederland zit op 1,6 procent, maar staat daarmee toch op de negende plaats.
Wat blijkt echter uit onderzoek: meer geld voor onderzoek en ontwikkeling leidt niet automatisch tot meer innovatie. Zo geeft Korea veel geld aan innovatie uit, maar scoort het in de innovatieklassementen toch veel lager.
Een ander vaak gehoord recept: innovatieve bedrijven bij elkaar brengen. Geïnspireerd door Silicon Valley probeert iedereen het Californische succes na te bootsen. De SP spreekt over Brainport (Eindhoven), Food Valley (Wageningen), Energy Valley (Groningen) en Chemelot (Sittard).
Uit patentgegevens blijkt echter dat nieuwe vindingen zeker niet alleen in zulke valleien van innovatie worden gedaan. Wie naar de ontwikkeling van nieuwe producten bij een bedrijf als Philips kijkt, ziet dat het web van samenwerking zich uitstrekt over de hele wereld.
Nog een standaardrecept: meer en beter onderwijs in natuurwetenschappen en techniek. Maar in België kiest een groter deel van de studenten voor natuurwetenschap of techniek, zonder dat België zo hoog scoort in innovatie.
Met extra geld voor innovatie helpen we de industrie vooruit
Wat dan? Uitzoeken hoe een doorbraak tot stand komt is buitengewoon lastig. Daarom bestuderen wetenschappers ook de dingen die duidelijk niet werken. Zo bestaat er consensus over het feit dat het voor innovatie onvoldoende is om alleen te variëren op bestaande technieken. Een cd kun je niet bedenken door te variëren op een langspeelplaat. Volgens de Iers-Amerikaanse ingenieur en econoom W. Brian Arthur moet je om technieken samen te brengen en in een nieuwe context te plaatsen, in verschillende vakgebieden thuis zijn. "Bij vrijwel alle technische doorbraken die ik bestudeerd heb, komt de doorbraak van iemand die in minstens twee verschillende richtingen is afgestudeerd", schrijft hij in 'The nature of technology'.
Om verschillende zaken te combineren, moet je de deuren openzetten, zodat nieuwe ideeën doordringen in de laboratoria. Het gaat om verrassende inzichten, die je niet kunt voorzien. Te veel pogingen om onderzoek te sturen, werken daarom ook averechts, denkt Arthur. "Duitse natuurkundigen in de jaren twintig wisten absoluut niet wat de toepassingen konden zijn, toen ze de kwantummechanica ontwikkelden. Maar de hele micro-elektronica is erop gebaseerd. Als je alleen onderzoek doet dat binnen vijf jaar toepassing vindt, doe je een invuloefening."
Invuloefeningen zijn op zich wel nuttig bij de uitwerking van nieuwe ideeën, aldus Arthur. "Je moet technieken variëren en optimaliseren. Dat gaat sneller als je meer geld hebt en daardoor meer pogingen parallel aan elkaar kunt ondernemen. Het vereist ook mensen die goed zijn in één specialisme en daarin hun tanden zetten."
Vandaar dat het oordeel over de stelling 'ongewis' is. Een echte doorbraak kun je niet met geld sturen. Maar bij de uitwerking van een uitvinding helpt het wel.
Bram Vermeer
Kiezen met Kennis gaat na wat wetenschappers zeggen over de beloften en plannen van politieke partijen. Het is een initiatief van Newswhyre en wordt ondersteund door Kennislink en het Fonds Bijzondere Journalistieke Projecten. Ga voor de Kiezen met Kennis quiz naar www.kennislink.nl/kiezen. De langere, geannoteerde versie van dit artikel staat op:            www.bit.ly/ORrUqe
Classification

Language: DUTCH; NEDERLANDS
Publication-Type: Krant
Journal Code: Trouw
Page 2 of 3
Met extra geld voor innovatie helpen we de industrie vooruit
Subject: Experimentation + Research (93%); Colleges + Universities (86%); 
Biotechnology Industry (84%); Biotechnology + Genetic Science (82%); Nanotechnology 
(73%); Health Care Facilities (70%); New Products (69%); Chemistry (64%); Educational 
Institution Employees (64%); Alternative Fuel Vehicles (62%)
Industry: Paper + Packaging (88%); Pharmaceuticals + Biotechnology (80%); 
Computing + Information Technology (73%); Chemicals (63%)
Load-Date: September 5, 2012

End of Document
Page 3 of 3
