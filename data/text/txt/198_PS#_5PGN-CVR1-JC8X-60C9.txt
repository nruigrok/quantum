Wetenschapsnieuws
de Volkskrant
16 september 2017 zaterdag
Copyright 2017 De Persgroep Nederland BV All Rights Reserved

Section: Sir Edmund; Blz. 52
Length: 402 words
Body

QUANTUMCRIME
Supersnelle quantumcomputer heeft duistere kant.
Veilige computersystemen kunnen ineens lek raken met de opkomst van quantumcomputers. Daarvoor waarschuwt Tanja Lange van de Technische Universiteit Eindhoven in Nature. Quantumcomputers zijn de grote belofte in de ict. Door gebruik te maken van de eigenschappen van kleine deeltjes kunnen ze rekenproblemen veel sneller oplossen dan de huidige computers. Dat biedt voordelen, maar ook nadelen. Een cybercrimineel zou bijvoorbeeld de beveiligde communicatie van nu kunnen opslaan om die jaren later te kraken met een quantumcomputer. Lange pleit daarom voor meer onderzoek naar het versleutelen van bestanden om dat gevaar tijdig te neutraliseren.
ONBEKEND GEZANG
Nieuwe soorten ontdekt door vogels te laten luisteren naar elkaars zang.
Vogels die tot één soort worden gerekend omdat ze er hetzelfde uitzien, blijken soms toch tot een andere soort te behoren. Dat ontdekten wetenschappers die onderzoek deden naar zang van tropische vogels. Vogels kiezen vaak hun partners op basis van elkaars zang. Ook daarbij geldt: soort zoekt soort. De onderzoekers lieten meer dan zeventig verwante vogelparen, waarvan de mannetjes en de vrouwtjes afkomstig waren uit populaties in uiteenlopende landen, naar opnamen van elkaars gezang luisteren. Ze keken of de dieren naar de luidspreker toe bewogen. Het bleek dat veel paartjes die tot dezelfde soort worden gerekend elkaars zang niet herkenden. Met dit experiment kwamen de onderzoekers erachter dat zich onder de 72 paren uit Costa Rica, Panama en Ecuador 21 'nieuwe' soorten bevonden. De studie verscheen in The Auk: Ornithological Advances.
Wetenschapsnieuws
FLITSEN NA BEVING
Mexicaanse ufo's verblijden aardwetenschappers.
De aardbeving die op 7 september met kracht 8,1 toesloeg voor de kust van Mexico heeft een onverwachte nasleep: rond de beving zijn veel foto's en video's gemaakt van geheimzinnige vuurbollen en flitsen in de lucht. Wie weet kunnen experts aan de hand daarvan eindelijk ontrafelen wat toch die ufo's zijn die rondom aardbevingen soms opduiken. De oudste meldingen van het fenomeen komen uit de Romeinse tijd, maar ook bij de beving bij het Italiaanse l'Aquila in 2009 werd het fenomeen gezien. Wetenschappers denken dat de flitsen een soort omgekeerde bliksems zijn vanuit de grond, als rotsen worden uitgerekt. Maar hoe dat precies werkt, is volstrekt onduidelijk. Bekijk de oorspronkelijke pagina: pagina 52
Graphic

 
Troepiaal, zangvogel uit Costa Rica.
Classification

Language: DUTCH; NEDERLANDS
Publication-Type: Krant
Subject: Earthquakes (94%); Natural Disasters (82%)
Industry: Computing + Information Technology (75%)
Load-Date: September 15, 2017

End of Document
Page 2 of 2
