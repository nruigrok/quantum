De tijd is niet te vangen
NRC Handelsblad
29 februari 2012 woensdag
Copyright 2012 NRC Media B.V. All Rights Reserved

Section: Het Grote Verhaal
Length: 1043 words
Byline: Margriet van der Heijden
Body

SAMENVATTING
Wat is tijd, vraagt wetenschapsredacteur Margriet van der Heijden zich af, op schrikkeldag en een week nadat duidelijk werd dat de theorie van Einstein nog altijd staat als een huis.
VOLLEDIGE TEKST:
,,Ik verheug me op je verhaal", zei de collega bemoedigend.
,,Ik moet er nog aan beginnen", waarschuwde ik.
,,Ja, maar ik verheug me er toch op", herhaalde de collega.
,,Echt, ik moet nog beginnen", waarschuwde  ik.
,,We zitten in een loop", zei de collega.
Inderdaad. We draaiden in een cirkeltje. Dat  krijg je ervan als je hoofd om loopt van alles wat er nog moet gebeuren.
Stress dus. Het was ook  een beetje een breed onderwerp: 'tijd'. Maar dat ik zo weinig tijd  had voor een  verhaal daarover, lag natuurlijk vooral aan mezelf.  Het leven is  een ,,voorstelling zonder repeteren",  zoals  Wislawa Szymborska (1923-2012)  dichtte. Maar ik had toch echt  kunnen weten dat een stuk  pas af is als je hebt nagedacht, zinnen hebt verzonnen en letters opgetikt. En dat smokkeluurtjes en schrikkeldagen zeldzaam zijn.
Vorig jaar, ja, toen leek grootschaliger tijdsmokkel nog even binnen bereik.   Neutrino's reizen sneller dan het licht, zeiden fysici van een experiment in de Italiaanse Apennijnen.  En als dat waar was, dan waren de gevolgen bizar, zeiden andere fysici op radio, tv en in kranten.
Stel bijvoorbeeld  dat niet zo'n minuscuul deeltje, maar een voetbal sneller  dan het licht door de lucht vloog.  Dan zou je  hem in het doel zien verdwijnen voordat de strafschop genomen was. Of, vertaald naar een te   drukke dag als vandaag: kon ik sneller tikken dan het licht, dan was dit stukje af vóórdat ik het had geschreven.
Niet dus. Er zat  een kabeltje los onder de Apennijnse rotsen,  zo  bleek vorige week. En dus reizen   neutrino's gewoon weer een beetje langzamer dan het  licht. Oorzaak komt als altijd vóór gevolg. Schrijven komt, dat is wel  jammer vandaag,  vóór afdrukken. En het 'nu' is niet alleen een schakel tussen heden en verleden, maar ook een grens: zomaar een beetje heen en weer springen gaat  niet.
Wat zegt de natuurkunde over  de tijd? ,,De absolute, ware, wiskundige tijd stroomt uit zichzelf, wegens zijn eigen natuur, geheel gelijkmatig zonder referentie aan iets uitwendigs", schreef de beroemde Sir Isaac Newton (1643-1727). Alsof  die wiskundige tijd ergens uit een grote perfecte zandloper stroomt.
De tijd die wij meten en gebruiken is een andere,   schreef Newton verder. Die 'tijd', of beter die 'tijdsperiode',  wordt gedefinieerd   aan de hand van periodieke bewegingen. Zo noemen we de  omlooptijd van de aarde rond de zon  een jaar. De periode waarin de aarde om haar as wentelt noemen we een dag,  en om ervoor te zorgen dat er steeds een heel aantal dagen in een jaar zit sprokkelen we er elke vier jaar een extra dagje bij.
De bouwsteen van dat systeem van uren, maanden, dagen, jaren is tegenwoordig de seconde, en die is sinds 1967 met atoomklokken ultraprecies te meten.
Albert Einstein (1879-1955) had intussen  een andere opvatting over de tijd naar voren gebracht. Eerst liet hij  zien dat klokken langzamer lopen in (denkbeeldige) raketten die met bijna de lichtsnelheid voort jakkeren. Daarna koppelde hij  in zijn algemene relativiteitstheorie  de tijd aan de drie ruimtelijke dimensies.
Samen vormen ze in zijn theorie de ruimtetijd, die  onder invloed van de zwaartekracht kan  buigen en krommen. Soms maar een beetje, maar toch: atoomklokken op het aardoppervlak lopen  volgens Einsteins theorie   langzamer dan atoomklokken hoog daarboven. En in de praktijk, zoals in GPS-systemen,  doen ze dat trouwens ook.
Tijd is dus niet zomaar af te lezen aan periodieke bewegingen, zoals  die van de straling in een atoomklok - het doet er ook nog toe wáár de klok staat.  En of dat niet genoeg was,  stelden daarna    de grondleggers van de quantummechanica dat  tijdspannes die korter zijn dan 5,4×10-44 seconde (dat is dus een 5 die 44 plaatsen achter de komma staat)   per definitie niet te meten zijn. Vanaf die grenswaarde is de ruimtetijd een korrelig schuim geworden, waarover simpelweg geen uitspraken vallen  te doen.
Al met al, en hoe precies tijdsperiodes ook te definiëren en te meten zijn:  wat tijd is, is dus  niet te zeggen.  Maar ja, dat vermoedde een van de grootste denkers over de tijd,  de latere kerkvader Aurelius Augustinus (354-430), 1.600 jaar geleden al:  ,,Wat is de tijd?", schreef hij.  ,,Wie zou dat gemakkelijk en kort kunnen uitleggen? Wie zou het zo kunnen begrijpen, dat hij er in zijn denken zelfs maar een (innerlijk) woord over kon uitbrengen?"
En dichteres Szymborska vatte de ongrijpbaarheid van de tijd, die Augustinus na zijn vragen uitvoerig besprak, nog eens in twee regels   samen: ,,Wanneer ik het woord toekomst uitspreek, vertrekt de eerste lettergreep al naar het verleden."
Gelukkig hoef je daar in de praktijk zelden  bij stil te staan. Daarin verstrijkt  de tijd doordat  bladeren  vallen, sneeuwklokjes  opkomen, kinderen  groeien en rimpels  verschijnen. En daarin  blijkt trouwens  nog iets anders: als je hard aan het werk bent en  druk aan het tikken,  dan vergeet je de tijd.  Gek genoeg is  juist dat haast altijd fijn.
Zelfs bij stress op een schrikkeldag.
10.613 verjaardagen
Het schrikkeljaar is ingesteld door paus Gregorius XIII in 1582.
Schrikkeldag is een populaire trouwdag. Volgens het Centraal Bureau voor de Statistiek (CBS) trouwen vandaag 250 stellen, dat is twee keer zoveel als op een willekeurige woensdag in februari.
Vandaag vieren in Nederland 10.613 mensen hun verjaardag, aldus het CBS.
Volgens het Nationaal Instituut voor Budgetvoorlichting (Nibud) geeft een gezin op 29 februari gemiddeld 57 euro uit aan eten, drinken, gas, water en licht. Schrikkeldag levert een gezin ook 43 euro op: gratis dagje sporten met sportschoolabonnement, extra krant, dag extra tv kijken of internetten.
Nederlanders in loondienst werken gratis op een schrikkeldag, beweerde De Uitzendspecialist in een persbericht. Uitzendkrachten zouden die extra dag wel worden uitbetaald, omdat die een uurloon krijgen. Maar ook in een schrikkeljaar is het aantal werkdagen in februari lager dan in andere maanden. Werknemers in loondienst krijgen ook in schrikkeljaren 0,75 tot 1,75 dagen meer betaald dan werknemers met een uurloon, blijkt uit onderzoek van deze krant.
Graphic

 
Foto Hollandse Hoogte
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: COVID-19 Coronavirus (94%); Epidemics (77%); Infectious Disease (77%); 
Computer Science (76%); Compensation + Benefits (75%); Sex + Gender Issues (75%); 
Human Resources + Personnel Management (73%); Workplace Health + Safety (73%); 
Natural Disasters (69%); Labor + Employment (68%); Ethnic Groups (63%); Physics (62%); Meteorology (61%)
Industry: Publishing (64%)
Load-Date: February 29, 2012

End of Document
De tijd is niet te vangen

De tijd is niet te vangen

Page 2 of 4

Page 2 of 4





