Vreemd, maar zo gek is de quantumwereld
de Volkskrant
22 oktober 2015 donderdag
Copyright 2015 De Persgroep Nederland BV All Rights Reserved

Section: Ten Eerste; Blz. 6
Length: 417 words
Byline: MARTIJN VAN CALMTHOUT
Body

Vijf vragen over Quantumtheorie 
In de microwereld heerst gekte. Maar het Delftse experiment geeft meer inzicht in een vreemdheid die voorbij de gewone natuurkunde gaat . 
Quantum, wat is dat ook weer? 
De materie bestaat op de allerkleinste schaal uit atomen en andere deeltjes die hun eigen wetten lijken te volgen. Zo kan energie in deze microwereld geen willekeurige hoeveelheid zijn, maar alleen in afgepaste pakketjes voorkomen. Dat zijn de quanta, die van licht bijvoorbeeld niet alleen golven maken, maar tegelijk ook deeltjes. 
Wat is daar zo vreemd aan? 
De wetten van de korrelige microwereld vertellen dat deeltjes niet moeten worden opgevat als minuscule botsende balletjes, maar eerder als een vaag soort golven. De gewone natuurkunde blijkt dan niet meer op te gaan. Deeltjes kunnen op verschillende plekken tegelijk zijn of bijvoorbeeld tegelijk linksom en rechtsom draaien. Nog vreemder is dat sommige kenmerken van deeltjes niet gewoon vastliggen, maar pas bij een meting door het toeval worden bepaald, alsof de waarnemer een greep in de hoge hoed met mogelijkheden doet. 
Raken natuurkundigen niet van slag door al die toevalligheid? 
Ja en nee. Sinds de vorige eeuw is er een quantumtheorie die alle metingen aan de microwereld keurig voorspelt en beschrijft. De meeste fysici zijn daarmee dik tevreden. Maar de fundamentele vaagheid en toevalligheid van de quantumwereld blijven ook knagen. Einstein mopperde dat daarmee idiote spookachtige verbindingen tussen ver uit 
Vreemd, maar zo gek is de quantumwereld
elkaar gelegen deeltjes zouden kunnen optreden. Hij geloofde niet dat dat kon. In Delft is nu aangetoond dat het wel zo gaat. De quantumwereld is echt zo gek. 
Waarom merken we doorgaans niks van al die quantumgekte? 
We groeien op in een wereld die beheerst lijkt te worden door de klassieke natuurkunde, met stuiterende ballen en vallende appels. In het dagelijkse leven zien we geen individuele atomen en quantumdeeltjes, maar alleen hun collectieve gedrag. Daarbij wordt alle subtiele quantumvreemdheid vermorzeld door de macht van de grote getallen. 
Wat hebben we dan eigenlijk met die quantumvreemdheid te maken? 
Meer dan we denken. De chips in onze gadgets en devices werken allemaal dankzij de vreemde wetten van de quantumwereld. De quantumvaagheid kan zelfs nieuwe vormen van cryptografie en superrekenen mogelijk maken. En als we heel goed kijken, speelt quantum zelfs een flinke rol in gras dat zonlicht invangt of het roodborstje dat het magneetveld van de aarde letterlijk kan zien. 
Bekijk de oorspronkelijke pagina: pagina 6
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%)
Industry: Computing + Information Technology (67%)
Load-Date: October 21, 2015

End of Document
Page 2 of 2
