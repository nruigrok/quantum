Onbegrijpelijk mooi
Trouw
7 augustus 2018 dinsdag
Copyright 2018 De Persgroep Nederland BV All Rights Reserved

Section: De Verdieping; Blz. 2, 3
Length: 442 words
Byline: JOEP ENGELS
Highlight: wetenschap in beeld -Anderhalf jaar lang zwierf Jos Jansen tussen wetenschappers in het Amsterdamse Science Park. Op zoek naar wat hun fascinatie verbeeldt.
Body

Het moest een ode aan de wetenschap worden. Een lofzang op al die onderzoekers die louter en alleen gedreven worden door hun nieuwsgierigheid. Die zoektocht inspireert Jos Jansen al zijn hele leven. "Deze mensen willen doordringen tot de kern. Zij denken niet aan praktische toepassingen en dat vind ik juist zo fascinerend. Het is het nut van nutteloze kennis. Neem de iPhone. Die danken we aan fundamentele doorbraken in de wetenschap van vijftig of zelfs honderd jaar geleden." 
Toen de fotograaf de opdracht verwierf om de huidige wetenschappers van het Amsterdamse Science Park in beeld te brengen, was zijn vraag dan ook: waar breken deze mensen zich het hoofd over? "Ik had in die laboratoria kunnen gaan rondlopen en hen kunnen fotograferen. Maar zo'n fotoboek wilde ik niet maken. Ik wilde hun fascinatie in beeld brengen." 
Daarom verdiepte hij zich in die instituten, las hij over het onderzoek dat daar plaatsvond en ging hij met de wetenschappers zelf aan tafel zitten. "Is er iets dat jouw werk visualiseert, vroeg ik dan. Wat de essentie ervan weergeeft? Daar moesten ze zelf ook vaak over nadenken. Iemand zei: 'Ik werk aan het Higgs-boson. Dat is zo klein, dat is niet in beeld te brengen.' Uiteindelijk kwamen we uit op een prachtige grafische foto." 
Anderhalf jaar lang zwierf Jansen tussen de fysici en de astronomen, de biotechnologen en de informatici. Als een antropoloog keek hij rond, zoals de Franse filosoof Bruno Latour dat een halve eeuw geleden had gedaan voor zijn 'Laboratory Life'. En sprak hij 
Onbegrijpelijk mooi
met ze. "Het zijn fantastische mensen. Heel enthousiast om iets over hun werk te vertellen. Dan voel je hun trots." 
Toen hij een half jaar bezig was, besefte hij: dit is het hoogtepunt van de Verlichting. "En juist op dat moment kwam Trump aan de macht. De machtigste man ter wereld, die het klimaatprobleem ontkende. Nepnieuws! Juist op het moment dat ik een eerste versie van het essay in mijn boek had voltooid, het essay dat een ode aan de wetenschap moest worden, werd diezelfde wetenschap onderuitgeschoffeld. Natuurkundige Robbert Dijkgraaf verwoordt die discrepantie in het voorwoord scherp: 'Dit zijn misschien de mooiste tijden voor de wetenschap ooit, met de rijkdom aan ideeën en ontdekkingen, maar het zijn tegelijk ook de slechtste tijden'." 
Dat was begin 2017. Vrienden stelden hem gerust: zo heet wordt de soep niet gegeten. "Het is alleen maar erger geworden." 
Jos Jansen: Universe, facts in the post-truth era. 160 pag. The Eriskay Connection, 40 euro 
De foto's zijn vanaf 5 september te zien op het internationaal fotofestival BredaPhoto 2018. 
Foto Jos Jansen
Bekijk de oorspronkelijke pagina: pagina 2, pagina 3
Graphic

 
Zelfrijdende auto's zijn uitgerust met camera's waarmee ze de omgeving verkennen. Deze camera moet ook kunnen zien hoe ver een object verwijderd is. Wat nadert of zich verwijdert. Ecologen onderzoeken of ze met deze technologie (LiDAR) de natuur in kaart kunnen brengen. Een 3D-beeld van een bos kunnen maken of de verspreiding van soorten (planten, vogels, insecten) vastleggen. Jos Jansen creëerde uit de data die de ecologen hadden verzameld een geheel eigen beeld van het Amsterdamse Bos.
Hoe ontwikkelt een bevrucht eitje zich tot een volwassen organisme? Hoe weet een stamcel dat hij een spier-, darm- of zenuwcel moet worden? En wanneer? Voor dergelijke vragen doen biologen een beroep op Caenorhabditis elegans, kortweg C. elegans. Deze rondworm (foto links) is doorzichtig en eenvoudig: 959 cellen, waarvan 302 zenuwcellen. Maar C. elegans heeft dezelfde ontwikkelingsmechanismen als hogere dieren als de mens. Met moderne technieken zoals fluorescerende moleculen kan dit 
Page 2 of 3
Onbegrijpelijk mooi
proces nauwkeurig worden gevolgd. Maar de registratie ervan blijft handwerk. Ook nu nog houdt de onderzoeker handmatig in het logboek de ontwikkelingen bij en noteert hij of zij de meetwaarden.
Ze worden spookdeeltjes genoemd. Neutrino's hebben haast geen massa, bewegen zich met bijna de lichtsnelheid voort en doorboren met miljarden tegelijk de aarde zonder een spoor achter te laten. Bijna geen spoor: een heel enkele keer botst een neutrino ergens tegenaan. Als het aan de Amsterdamse fysici ligt, tegen een detector als deze. Het is de bedoeling dat deze jongen, samen met honderden soortgenoten, vlak boven de bodem van de Middellandse Zee komt te hangen. En dan gaat speuren naar neutrino's uit de ruimte. Ten gerieve van de fotograaf hebben de Amsterdammers de detector op een verhoging gezet.
We hebben hem. Met deze woorden maakten natuurkundigen van de deeltjesversneller in Genève in 2012 bekend dat ze het Higgs-boson hadden waargenomen. Het deeltje dat andere deeltjes massa geeft en het zogeheten Standaard Model completeert. Maar hoe wisten ze wat ze moesten zoeken en dat ze het nu gevonden hadden? Dat is het geheim van de quantumtheorie die soms hints geeft van het onbekende. Dankzij die hints kregen fysici een idee van de eigenschappen van het Higgs-deeltje. Wat is de kans op een bepaalde eigenschap en hoe hangen die kansen samen? Deze graphic visualiseert de verbanden tussen al die kansen.
Classification

Language: DUTCH; NEDERLANDS
Publication-Type: Krant
Subject: Biotechnology Industry (93%); Physics (93%); Geology + Geophysics (88%); 
Humanities + Social Science (84%); Educational Institution Employees (83%); Biology 
(78%); Experimentation + Research (69%); Film (67%); Biotechnology + Genetic 
Science (64%); Anthropology + Archaeology (63%)
Industry: Destinations + Attractions (89%); Computing + Information Technology (74%); Entertainment + Arts (63%)
Load-Date: August 6, 2018

End of Document
Page 3 of 3
