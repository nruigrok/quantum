Licht- druppels 
de Volkskrant
10 oktober 2015 zaterdag
Copyright 2015 De Persgroep Nederland BV All Rights Reserved

Section: Sir Edmund
Length: 998 words
Byline: MARTIJN VAN CALMTHOUT
Body

Natuurkunde: lichtcondensaat 
Lichtdeeltjes laten condenseren kan niet, zeiden natuurwetenschappers aanvankelijk tegen Dries van Oosten. Maar de onderzoeker hield vol en wist geldschieters te overtuigen van zijn project. Nu druppelt er vloeibaar licht in zijn lab. 
Soms kost het hem enige moeite om zijn vakgenoten, toch bepaald doorgeleerde natuurkundigen, precies uit te leggen wat hij wil doen, bekent Dries van Oosten. Laatst nog, toen hij geld aanvroeg voor het laten condenseren van lichtdeeltjes tot een quantumdruppel. 'De meeste fysici kennen dat soort Bose-Einsteincondensatie wel van atomen, van materie. Atomen die samenvloeien. Dat ik hetzelfde wilde doen met lichtdeeltjes die elkaar niet eens voelen, ging er eerst niet in. Je noemt het wel condenseren, maar dat ís het niet, zeiden ze. Nou, ze mogen komen kijken in ons lab. Lichtcondensaat is geen taart in de lucht.' 
Dr. Dries van Oosten, een ietwat excentrieke beer van moeilijk te schatten leeftijd en met onmiskenbaar snelle hersens, zit aan zijn bureau op het Ornsteinlaboratorium in Utrecht en praat. Naast hem staat een stevige matgroene stadsfiets, die vandaag kennelijk mee naar binnen moest. Aan de andere kant van de gang bereiden zijn promovendi nieuwe proeven voor met het Utrechtse lichtcondensaat. Maar eerst moet het verhaal verteld. Het verhaal van het vloeibare licht. 
Dat verhaal begint eigenlijk bij deeltjes, atomen om precies te zijn. Al in de jaren twintig van de vorige eeuw beschreven Albert Einstein en de Indiër Satyendra Nath Bose hoe een wolkje atomen bij extreme afkoeling zou moeten samenvloeien tot één superatoom: het Bose-Einsteincondensaat. Zulke atoomdruppels werden zeventig jaar na dato in 1995 in een Amerikaans lab voor het eerst gezien. Inmiddels zijn atomaire BoseEinsteincondensaten bijna gewoon in de natuurkunde. De eerste condensaten werden nog gemaakt door ijskoude wolkjes rubidiumatomen op te sluiten in een magnetische kooi en ze met lasers in het gareel te dwingen tot ze gingen overlappen. Inmiddels worden condensaten ook gemaakt op rasters van kruislingse laserstralen, de zogeheten optische roosters. Extreme koeling blijft een vereiste. 
Van Oosten werkte eerder aan licht als postdoc bij het FOM-instituut Amolf in Amsterdam en realiseerde zich daar al dat in theorie ook lichtdeeltjes bij elkaar moeten kunnen worden gedreven. Licht bestaat immers uit deeltjes, fotonen. En net als rubidiumatomen is hun quantumtolling, de spin, een heel getal. Dat licht geen materie is, doet er niet toe, in elk niet geval op papier. 
Van Oosten was niet de enige die dat bedacht en in de jaren erna bleken twee pionierende groepen in Bonn en Londen hem voor. Bonn realiseerde als allereerste quantumdruppels licht, in een vloeibare kleurstof. Als een laser die kleurstof treft, zendt hij licht uit dat zich aan het eind van de laserstraal dichter en dichter ophoopt. 
Eenmaal in Utrecht schreef hij een projectaanvraag die als gezegd eerst wat scepsis bij geldschieters opleverde. Inmiddels is hij toch aan de slag. Om te beginnen met proeven zoals eerder in Bonn en daarna in Londen al werden gedaan. 'Verrassend is dat de Duitse en Britse collega's meteen alle hulp boden. Van concurrentie is geen sprake, ze zijn blij dat we ons willen aansluiten.' 
De opstelling die Van Oosten en zijn team in een kamer in het lab hebben gebouwd, ziet er bedrieglijk simpel uit. Op een papiertje schetst hij het idee. Een laser slaat in een druppeltje kleurstof moleculen aan, die daardoor licht van een speciale golflengte gaan uitzenden. Dat licht wordt opgesloten tussen twee speciale holle microspiegeltjes die extreem dicht bij elkaar zijn gebracht, waar de lichtdeeltjes zich gaandeweg zullen ordenen. 
Technisch is die afstand van enkele duizendsten millimeters alleen met een truc te bereiken. Beide spiegeltjes zijn een beetje hol, met een krommingsstraal van een meter. Een van de spiegels is daarna in een kegel geslepen, waardoor de holle punt enkele micrometers van de andere spiegel kan worden gebracht. Daarbij worden stelschroeven en elektronische verplaatsers gebruikt. Van Oosten laat dat klusje maar wat graag aan zijn promovendi over. 'Ik ben van nature net wat te eager. Ik ga altijd precies een stap te ver en dan beschadig je de boel.' 
Een van de promovendi snelt om die reden in het lab toe als Van Oosten resoluut de beschermende kist van het hart van het experiment tilt, de plek waar groen laserlicht op de glazen kleurstofcel met de spiegeltjes valt. Er liggen injectiespuiten met extra kleurvloeistof, omdat het cruciale druppeltje tussen de spiegels gaandeweg verdampt uit de opstelling. Via een stelsel van lenzen en prisma's kijkt een digitaal cameraatje recht in het hart van het experiment, de druppel, en stuurt de beelden naar een monitor op een hoge standaard. 
Daarop gloeit, met filters ontdaan van groen strooilicht, het beloofde gele lichtvlekje dat kennelijk ergens tussen de spiegeltjes in de vloeistofdruppel zweeft. Het hart van de lichtvlek is buitenpropotioneel veel lichter dan de omgeving, een concentratie van licht die op condensatie van het fotonengas wijst. Bose-Einstein bij kamertemperatuur, stelt Van Oosten tevreden vast en hij staart naar het beeld. 
Het eerste succes stamt alweer van drie weken geleden. Van Oosten heeft de foto die zijn team hem midden in een vergadering whatsappte ('Dries, zien wij hier wat we denken te zien?') nog in zijn telefoon staan. Nu gaat het om reproduceren en finetunen en vooral de volgende stap: hetzelfde effect vinden in een vaste stof. 'Een eierdoos met in de holletjes perfect afgepaste druppels licht, op een chip', mijmert Van Oosten. Ideaal voor bijvoorbeeld quantumcommunicatie of supercomputers, althans in principe. Over het materiaal voor zo'n eierdoos wordt nagedacht. Maar anders gewoon over heerlijke, fundamentele natuurkunde, zegt hij grijnzend. 
Je noemt het wel condenseren, maar dat ís het niet, zeiden ze. Nou, ze mogen komen kijken in ons lab 
Bekijk de oorspronkelijke pagina: pagina 48, pagina 49
Graphic

 
Onderzoekers, met rechts Dries van Oosten, in het lab in Utrecht.
Foto Jiri Buller
Dries van Oosten
Foto Jiri Buller
In de lens een druppeltje licht.
Foto Jiri Buller
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%); Lasers (89%); Educational Institution Employees (71%); 
Nuclear Science (64%)
Industry: Manufacturing (65%)
Load-Date: October 9, 2015

End of Document
Licht- druppels

Licht- druppels

Page 2 of 4

Page 2 of 4





