No Headline In Original
Trouw
28 maart 2011 maandag
Copyright 2011 PCM Uitgevers B.V. All Rights Reserved

Section: Religie en Filosofie; Blz. 6
Length: 673 words
Byline: Eline Veldt
Body

Ik kan me nog goed herinneren dat ik als tweedejaars natuurkundestudent nachtenlang op een tentamen heb zitten ploeteren. Samen met een huisgenoot uit hetzelfde jaar, hebben we onze hersens gebroken over de Schrödingervergelijking. We konden hem maar niet doorgronden. Uit baldadigheid heb ik de formule op een nacht op mijn gordijn geschilderd. Zo kon ik er de hele tijd naar kijken, of opzij schuiven als ik het zat was. Door het raam kon ik zien dat alles in de buitenwereld gewoon doorgaat, ook al verklaart de vergelijking niet waarom dat zo is.
Met een formule kun je de hele wereld vangen in één regel. Waar je normaal gesproken een heel boek nodig hebt om een bepaalde theorie uit te leggen, vat een formule dat kernachtig samen. Je ziet in één oogopslag waar het over gaat, hoewel je misschien wel een beetje een nerd moet zijn om dat te kunnen zien.
Ik ging natuurkunde studeren om de materiële wereld te begrijpen. In de natuurkunde kun je alles berekenen, met de juiste gegevens is elke beweging voorspelbaar. Maar bij de Schrödingervergelijking is dat anders. De vergelijking ligt aan de basis van de kwantummechanica, een natuurkundige theorie op atomair niveau. In een atoom cirkelt een elektron om de kern in een bepaalde baan, maar de vorm van die baan blijft onvoorspelbaar. Je weet de plaats en snelheid van het elektron nooit tegelijkertijd, zodat je zijn baan niet kan voorspellen. Terwijl die baan er toch is.
Toen in college voor het eerst over de vergelijking verteld werd, keek iedereen de docent met grote ogen aan. De onontkoombare onzekerheid van de formule zet de wetenschap op losse schroeven. We snapten het niet, dat mocht niet zo zijn! De docent zat te glunderen, dat was precies de reactie waarop hij had gehoopt. Na afloop zei hij: 'Als je 
No Headline In Original
met meer vragen weggaat dan waarmee je bent binnengekomen, heb ik het goed gedaan'.
Het is of je geblinddoekt een bal overgooit. Eenmaal uit je handen heeft de bal overal een kans te zijn. Maar pas als je de blinddoek af doet en de bal ziet, weet je waar hij zich echt bevindt. Met de formule van Schrödinger kunnen we de baan van een elektron bepalen, maar niet verklaren. In elk experiment blijkt de vergelijking te kloppen, maar niemand snapt waarom!
Zelfs in de natuurkunde bestaan geen harde feiten, er is altijd een onzekere factor. Als voorzitter van de Landelijke Studenten Vakbond (LSVb) ben ik betrokken bij de politiek, daar mis ik dat besef. Bij veel politici denk ik: 'Hadden ze ook maar het idee dat ze bij alles wat ze zeggen een vraagteken moeten plaatsen'. Vaak gaat het er niet om wie gelijk heeft, maar om wie gelijk krijgt, ook als het gaat om een plan dat niet correct of praktisch uitvoerbaar is.
In het huidige politieke klimaat heerst het beeld van de luie student. Om dat op te lossen wil het kabinet nu een boete opleggen aan alle studenten die meer dan een jaar langer over hun studie doen. Daar gaat de politiek scheef, er is helemaal geen onderzoek gedaan naar wie de 'langstudeerders' zijn, en of ze daadwerkelijk sneller gaan studeren als ze voor elk extra jaar bijna 5000 euro moeten neerleggen. Mij lijkt zulk onderzoek noodzakelijk om beleid op te baseren.
Op moeilijke formules moet je lang studeren, zelf ben ik een 'langstudeerder'. Als ik na mijn jaar bij de LSVb weer fulltime ga studeren, begin ik aan mijn achtste studiejaar. Dan ben ik weer 'gewoon' student en ga ik terug naar het lab om deeltjes te tellen.
Het gordijn met de Schrödingervergelijking heb ik niet meer, ik ben inmiddels verhuisd. Maar in het nieuwe huis is nog een lege muur, misschien schilder ik daar over een tijdje een nieuwe inspirerende tekst op.
Sander Breur is voorzitter van de Landelijke Studenten Vakbond (LSVb). Binnenkort (precieze datum nog onbekend) debatteert de Tweede Kamer over de invoering van de 'langstudeerdersboete'. Tijdens het debat organiseert het Comité Studenten in Actie, gesteund door de LSVb, een demonstratie tegen de boete.
Bekende en minder bekende Nederlanders kiezen hun persoonlijke motto, leefregel of ultiem inspirerende zin.
Classification

Language: DUTCH; NEDERLANDS
Publication-Type: Krant
Page 2 of 3
No Headline In Original
Journal Code: Trouw
Subject: Colleges + Universities (94%); Teaching + Teachers (92%); Physics (88%); 
Students + Student Life (76%); Education Administration (69%); Educational Institution Employees (63%)
Industry: Educational Services (84%)
Load-Date: March 27, 2011

End of Document
Page 3 of 3
