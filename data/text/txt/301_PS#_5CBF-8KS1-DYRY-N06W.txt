 Teleporteren in 5 stappen
NRC.NEXT
2 juni 2014 maandag
Copyright 2014 NRC Media B.V. All Rights Reserved

Section: weten
Length: 867 words
Byline: Bruno van Wayenburg
Body

SAMENVATTING
Doorbraak!
Einstein geloofde er niets van, maar toch kan het: teleportatie TU Delft lukte het vorige week met quantuminformatie Alleen.. leg het maar eens uit
VOLLEDIGE TEKST:
  Medewerker Wetenschap   
Amsterdam. Captain Kirk gaat in de transporter staan. Zijn silhouet vult zich met flonkerende sterren, en begint te vervagen. Meteen daarna verschijnt hij duizenden kilometers verderop om de Star Trek-plot voort te zetten. 
Dit is waar de meeste niet-natuurkundigen aan moesten denken toen onderzoekers van de TU Delft vorige week aankondigden dat ze 'quantumteleportatie' hadden uitgevoerd.  ,,De vraag 'Wanneer kunnen we mensen teleporteren?' komt het vaakst", zegt Ronald Hanson, leider van de onderzoeksgroep, die inmiddels cameraploegen en journalisten van  The New York Times tot RTL te woord stond.  
Het eerlijke antwoord, erkent hij, is 'voorlopig niet, en waarschijnlijk nooit', want natuurkundigen verstaan iets heel anders onder teleportatie dan de Star Trek-scenario's.  
Uitleggen wat de teleportatie wél is, is nog knap lastig,  zelfs voor professionals die ermee werken.  
In het kort: één enkel stikstofatoom in een ultrakoud diamant-kristalletje heeft bepaalde natuurkundige eigenschappen. Dan volgt de teleportatie. En daarna heeft een ander atoom in een ander diamant-kristalletje, drie meter verderop, precies dezelfde eigenschappen. Geen atoom is van plaats gewisseld, het enige dat is verplaatst, is een heel klein beetje informatie. 
Toch, vindt Hanson, is de term 'teleportatie', niet alleen gunstig voor de PR, maar ook een tamelijk precieze beschrijving. Want overgeheveld is niet zomaar informatie, maar informatie van een bijzondere, ongrijpbare, kwetsbare maar ook potentieel zeer krachtige soort: quantuminformatie.  
 De beloften zijn groot   
'Quantuminformatie' is het onderwerp van een snel opkomend natuurkundig vakgebied gebaseerd op de quantummechanica, de natuurkundige theorie die de allerkleinste en allerlichtste onderdeeltjes van de natuurkunde beschrijft: atomen, elektronen en lichtdeeltjes.  
De beloften zijn groot: met beheersing van quantuminformatie zou je quantumcomputers kunnen bouwen die sneller rekenen dan alle huidige computers, omdat ze vele miljarden varianten van het  probleem tegelijk kunnen analyseren. Quantuminformatie biedt ook de mogelijkheid om informatie te versturen op een nietafluisterbare manier. En dan zijn er vast nog meer, nu nog niet bedachte, toepassingen. 
Voor het grootste deel is dit alles nog toekomstmuziek, maar de race is in volle gang en de TU Delft maakte vorige week een flinke stap. ,,Quantumteleportatie is al eerder gedaan, maar wat wij nu hebben is 100 procent zekerheid dat het ook lukt", zegt Hanson. Ook is de afstand van drie meter niet eerder vertoond. 
 Tegen-intuïtief  
Maar quantummechanica is berucht om zijn moeilijke, contra-intuïtieve logica.  We doen een poging de teleportatie uit te leggen- nu de ingewikkelde versie. 
Quantummechanische deeltjes zijn contra-intuïtief omdat ze meerdere gedaantes tegelijkertijd aannemen. Een elektron kan bijvoorbeeld voor 30  procent naar links bewegen, én tegelijkertijd voor 70 procent naar rechts bewegen. Dit heet een superpositie. Dit idee probeerde  de natuurkundige Erwin Schrödinger in het absurde te trekken met zijn beroemde kat die zowel levend als dood kan zijn.  
Toch geeft een meting aan een deeltje in superpositie altijd maar één antwoord: ófwel het elektron beweegt naar links, ofwel het beweegt naar rechts. Ofwel de kat is dood, óf levend. De precieze quantuminformatie over de superpositie, de percentages 30/70 in het bovenstaande voorbeeld, geeft de kansen op de twee uitkomsten, maar gaat  bij zo'n meting zelf verloren - je ziet óf links óf rechts. Quantuminformatie is daarmee een reëel maar ook nogal ongrijpbaar begrip: het is nooit helemaal te meten. 
Meerdere deeltjes samen kunnen in een bijzonder soort superpositie gebracht worden, een quantumverstrengeling, waarbij de quantuminformatie van het deeltje A is gekoppeld met die van deeltje B. Dat blijft ook zo als je de twee deeltjes meters uit elkaar haalt, of desnoods kilometers of lichtjaren.   
Het vreemdste van de theorie moet dan nog komen: doe je dan een meting aan deeltje A, dan past de quantuminformatie van het gekoppelde deeltje B zich onmiddellijk aan aan de uitkomst van die meting. Meteen, en - voorzover we weten - zonder tussenkomst van stiekeme signalen tussen A en B. Dit noemde Albert Einstein ooit 'spookachtige werking op afstand', vooral omdat hij er niets van geloofde. 
Toch blijkt het wel zo te zijn. Met een procedure van vijf stappen (zie bierviltjes), wisten de Delftenaren de quantuminformatie in een stikstofatoom, A, over te hevelen naar stikstofatoom B, drie meter verderop. Net zoals Captain Kirk. In de belangrijkste stap (stap 3) wordt de quantuminformatie overgeheveld zonder de tussenliggende afstand te overbruggen. Vandaar de term 'teleportatie', en vandaar alle aandacht.  
Al willen de Delftenaren de proef deze zomer over een nóg grotere afstand van 1.300 meter doen, die zelfs het snelste stiekeme signaal nooit kan overbruggen voordat de meting afgerond is. Hanson: ,,Dan weet je echt zeker dat er geen andere verklaring mogelijk is.' 
Graphic

 
Infographic Studio NRC
Classification

Language: DUTCH; NEDERLANDS
Publication-Type: Krant
Journal Code: nrc.next
Subject: Physics (94%)
Industry: Computing + Information Technology (80%)
Load-Date: June 2, 2014

End of Document
 Teleporteren in 5 stappen

 Teleporteren in 5 stappen

Page 2 of 4

Page 2 of 4





