Sterk merk dat wel een tik kan verdragen
de Volkskrant
1 oktober 2018 maandag
Copyright 2018 De Persgroep Nederland BV All Rights Reserved

Section: Ten Eerste; Blz. 8, 9
Length: 1797 words
Byline: GEORGE VAN HAL, ELLEN DE VISSER, MAARTEN KEULEMANS, ALEX 
BURGHOORN, KOEN HAEGENS, ARJAN PETERS
Highlight: Het blazoen van de Nobelprijzen liep door het schandaal met de literatuurprijs een deuk op. Toch wordt naar de toekenningen reikhalzend uitgezien. Wat kunnen we dit jaar verwachten? De week in zes voorspellingen.
Body

Nobelprijzen
Beschuldigingen van aanranding en verkrachting. Met voorkennis gokken op winnaars bij wedkantoren. Een leven vol protserige limousineritjes en peperdure appartementen in Parijs en Berlijn. En dat alles op kosten van de Zweedse Academie. Zo liep het chique imago van de Nobelprijzen, en vooral die van literatuur, een deuk van jewelste op door schandalen rond de prominenten die de winnaar kiezen. 
Het begon begonnen bij de Zweedse kunstenaar Jean-Claude Arnault, getrouwd met 
Academielid Katarina Frostenson. Het Zweedse dagblad Dagens Nyheter onthulde eind 2017 dat achttien vrouwen Arnault beschuldigen van aanranding en verkrachting. Het gaat hoofdzakelijk om jonge schrijvers die wilden doorbreken; vrouwen die hij onder druk kon zetten met zijn macht in het wereldje. 
Daarnaast beschuldigt men Arnault ervan dat hij jarenlang de namen van winnaars heeft gelekt, zodat vrienden bij gokkantoren geld konden verdienen. En tot slot ontvingen Arnault en zijn vrouw van de Academie een mogelijk illegale financiële bijdrage voor hun literaire club Forum, waar de culturele elite van Zweden kon loungen. 
Academielid en Zweedse literatuurwetenschapper Horace Engdahl noemde Arnault zelfs na al die schandalen nog 'een voorbeeld voor jonge mannen', omdat hij zoveel weet van wijn, het goede leven en vrouwen. Het leidde tot ruzie binnen de Academie. Resultaat: leden stapten boos op, Frostenson moest het veld ruimen en Engdahl zit nog op zijn plek. 
Met nog slechts tien resterende leden (van de achttien) besloot de Academie de prijs dit jaar niet uit te reiken. 
Raakt dit schandaal ook het prestige van de overige Nobelprijzen? Bioloog Jelle Reumer, co-auteur van een boek over Nederlandse Nobelprijswinnaars, denkt van niet. 'De winnaars in de andere categorieën worden gekozen door anderen', zegt hij. Bij natuurkunde, scheikunde en economie zijn dat de leden van de Koninklijke Zweedse Academie voor Wetenschappen. Dat is een grote, internationale groep van 645 mensen. Heel anders dan de besloten kliek van achttien die beslist over de literatuurprijs. 'Ik kan me dus moeilijk voorstellen dat het literatuurschandaal invloed heeft bij de andere categorieën', zegt Reumer. 
De Nobelprijzen kunnen wel tegen een stootje. Winnaars mogen zich in een rij scharen van grootheden als Albert Einstein, Marie Curie, Martin Luther King, Nelson Mandela, Jean-Paul Sartre en Niels Bohr. 
De prijs geniet een enorme naamsbekendheid, hooguit vergelijkbaar met de Oscars. Bij zo'n sterk merk verbleken alle andere prijzen. Voor een voorbeeld hoeven we niet verder te kijken dan de Nederlandse topsterrenkundige Ewine van Dishoeck, die dit jaar de prestigieuze internationale Kavliprijs voor de astrofysica won. Dat is de belangrijkste sterrenkundeprijs ter wereld, maar buiten het vakgebied heeft niemand ervan gehoord. Niet voor niets heet de prijs in de wandelgangen daarom ook wel 'de Nobelprijs voor de sterrenkunde'. Dat doet het op een feestje wat lekkerder. 
Prestigieuze prijzen met een lange historie zijn sowieso niet makkelijk kapot te krijgen, blijkt ook in andere sectoren. Kijk naar de dopingkwestie van Russische atleten bij de Olympische Spelen. Of neem de sterfgevallen onder de bouwers van de stadions voor het aanstaande WK voetbal in Qatar. Na het startsein richten de schijnwerpers zich op de juichende winnaars. 
Wanneer de Nobelprijswinnaars deze week bekend worden, zal daarom naar verwachting veel bij het oude blijven. Over de hele wereld volgen liefhebbers en journalisten gespannen de bekendmaking op de livestream vanuit Zweden. Pas een uur voor de publieke onthulling horen de winnaars dat ze dit jaar in de prijzen vallen. Dat gaat weleens mis, zoals bij de Nederlandse natuurkundige Gerard 't Hooft, die een lezing gaf tijdens de bekendmaking en zo zijn eigen aankondiging misliep. 
Als de commissie er op tijd bij is, is het direct feest op de vakgroep. Licht verbouwereerd poseerde de Nederlandse chemicus Ben Feringa in 2016 tussen zijn juichende collega's, sommigen met de veiligheidsbril nog op. De Nobelprijs is in de wetenschap de ultieme bekroning voor tientallen jaren zwoegwerk. Op die momenten lijken schandalen als die bij de literatuurprijs mijlenver weg.
Woensdag Nobelprijs voor scheikunde Om meerdere redenen zijn de bedenkers van de lithium-ionaccu aan de beurt
96 is natuurkundige John Goodenough, dus geen twijfel mogelijk: dit wordt het jaar dat de Duits-Amerikaanse bedenker van de lithium-ionaccu eindelijk zijn welverdiende gouden plak in de scheikunde krijgt toegekend. Die zal hij dan delen met de 77-jarige Britse chemicus M. Stanley Whittingham, die het concept bedacht en, waarom niet, chemicus Michael Thackeray, destijds Goodenoughs kompaan. 
De andere grote kanshebber, CRISPR-Cas, oftewel snelle genetische manipulatie, zal daardoor opnieuw de boot missen. Dit jaar bleek de techniek toch nog haken en ogen te hebben en bovendien zijn de bedenkers Jennifer Doudna en Emmanuelle Charpentier nog in conflict over de centen met hun concurrent Feng Zhang van het Amerikaanse Broad Institute. 
Lithium-ionbatterijen zijn veilig terrein en in het duurzame tijdperk helemaal in. Denk aan elektrische auto's, e-bikes, zonnepanelen. En denk aan die arme Goodenough, die zo rap richting de honderd gaat.
Dinsdag Nobelprijs voor natuurkunde De quantumfysica is dus toch spookachtig; dat dit is aangetoond verdient alle lof
Bewijzen dat Albert Einstein himself er naast zat. Zo'n knap staaltje verdient wel een Nobelprijs, zou je denken. Vandaar dat de prijs voor de natuurkunde dit jaar zomaar zou kunnen gaan naar de natuurkundigen die de zogeheten Bell test uitvoerden, een experiment dat bewijst dat - dixit Einstein - 'spookachtig gedoe' in de quantumfysica toch echt bestaat. Daarmee toon je aan dat quantumdeeltjes, de bouwsteentjes van het universum, op grote afstand invloed op elkaar kunnen uitoefenen. Meet je bijvoorbeeld dat het ene deeltje linksom draait dan gaat op exact datzelfde moment verderop - 100 kilometer verder, of zelfs aan de andere kant van het heelal - zijn verstrengelde tweelingdeeltje rechtsom draaien. Nobelprijzen zijn er dan voor pionier Alain Aspect (Frankrijk), vakgebiedsgoeroe Anton Zeilinger (Oostenrijk) en ... voor 'onze' Ronald Hanson (TU Delft). Hanson kreeg in 2015 wereldwijd de handen op elkaar toen hij met zijn promovendus het experiment uitvoerde dat elk laatste stukje twijfel vakkundig wegnam.
Maandag 1 oktober: Nobelprijs voor geneeskunde. Veelbelovende outsider: de stamcelbioloog van het mini-orgaan in een laboratoriumschaaltje
Het zou tegen de gewoonte zijn van het Nobelcomité, dat meestal pas decennia na een ontdekking met een prijs komt. Maar laten we hem tippen als een veelbelovende outsider: stamcelbioloog Hans Clevers, de man die negen jaar geleden de organoïde bedacht, een mini-orgaan in een laboratoriumschaaltje. Intussen is hij er in zijn lab in Utrecht in geslaagd om uit stamcellen praktisch alle menselijke organen in een bakje te kweken, van maag en darm tot nier en alvleesklier. Het belang voor de medische wereld is groot: de mini-organen worden onder meer gebruikt voor de ontwikkeling van medicijnen en om te achterhalen of bestaande, dure geneesmiddelen bij een patiënt effectief zullen zijn. Zelf is hij nuchter over zijn techniek, die inmiddels wereldwijd wordt toegepast: het is gewoon een soort receptenboek, zegt hij.
Begin oktober: alternatieve prijs voor literatuur. Bibliothecarissen en intellectuelen kunnen van alternatieve prijs een troostprijs maken
Na Bob Dylan (2016) en Kazuo Ishiguro (2017) komt er dit jaar geen winnaar van de Nobelprijs voor Literatuur. De Zweedse Academie verkeert sinds vorig jaar in een crisis, na een #Me Too-kwestie rond de man van een van de leden. Als goedmaker zullen er in 2019 liefst twéé Nobelprijzen voor Literatuur worden toegekend. Intussen hebben Zweedse bibliothecarissen en intellectuelen een alternatieve Nobelprijs in het leven geroepen (100 duizend euro en niet 1,1 miljoen euro, zoals de 'echte'), lezers konden tot vorige maand ook online stemmen, en zo kan begin oktober alsnog een auteur worden bekroond. De shortlist bestaat uit Haruki Murakami, Maryse Condé, Kim Thúy en de fantasy-schrijver Neil Gaiman. Voor Murakami zou de bekroning een ware troostprijs zijn. Hij geldt al jaren als kandidaat, maar moest vorig jaar vrezen voorlopig niet meer in aanmerking te komen doordat toen Ishiguro, eveneens van Japanse origine, de hoogste literaire onderscheiding ter wereld kreeg.
Maandag 8 oktober Nobelprijs voor Economie. Gezien de ruzie tussen Trump en China zou een handelseconoom een interessant gebaar zijn
Welke heer op leeftijd, verbonden aan een Amerikaanse topuniversiteit, gaat het dit jaar worden? Eén keer in de geschiedenis kreeg een vrouw de Nobelprijs voor de economie. Nauwelijks minder zeldzaam zijn de winnaars van buiten het exclusieve kringetje van Harvard, MIT en enkele andere gerenommeerde Angelsaksische instituten. 
Daar houden de aan zekerheid grenzende waarschijnlijkheden rond de officieuze Nobelprijs, sinds 1969 uitgereikt door de Zweedse centrale bank, meteen ook op. Vorig jaar viel met Richard Thaler een gedragseconoom in de prijzen. Niet voor het eerst, want met mannen als Daniel Kahneman en Robert Schiller ging de eer de afgelopen jaren vaker naar wetenschappers die afrekenen met het schamele mensbeeld van de rationele, calculerende burger. 
En dit keer? De onvoorspelbare jury kiest ongetwijfeld voor heel iemand anders. Maar gezien de snel oplopende ruzie tussen Trump en China zou het een interessant gebaar zijn als op maandag 8 oktober een uitgesproken handelseconoom à la Dani Rodrik in het zonnetje gezet wordt. Aan zijn antecedenten zal het niet liggen: Rodrik is man, grijs en verbonden aan Harvard.
Vrijdag Nobelprijs voor de vrede. Een gelegenheid om de strijd te steunen voor de rechten van vrouwen en minderheden
De opmars van de autoritair geleide democratie en de druk op de wereld van liberale verworvenheden dwingt het Nobelprijscomité ertoe in 2018 de strijd voor de rechten van vrouwen en minderheden te steunen. Ze geven de vredesprijs daarom aan de 66-jarige Michelle Bachelet uit Chili. 
Bachelet is in september begonnen als Hoge Commissaris voor de Mensenrechten van de VN. Een fragiele opdracht op een ruig geopolitiek moment. Naast haar herinneringen aan marteling onder het regime-Pinochet neemt ze haar ervaring mee als voorvechter van vrouwenrechten. Ze was in 2010 bij de Verenigde Naties de eerste directeur van UN Women. Daarna schreef ze als president van Chili met een abortuswet geschiedenis in het conservatief-katholieke land. Met seksueel geweld tegen vrouwen onophoudelijk in het nieuws, ziet het Nobelprijscomité in haar een rolmodel.
Eén uur voor de onthulling horen de winnaars het
Bekijk de oorspronkelijke pagina: pagina 8, pagina 9
Classification

Language: DUTCH; NEDERLANDS
Publication-Type: Krant
Subject: Awards + Prizes (94%); Chemistry (63%)
Load-Date: September 30, 2018

End of Document
Sterk merk dat wel een tik kan verdragen

Sterk merk dat wel een tik kan verdragen

Page 2 of 5

Page 2 of 5





