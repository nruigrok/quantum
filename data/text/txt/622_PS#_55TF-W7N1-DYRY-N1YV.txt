De beginselen van de snaartheorie
Het Parool
5 juni 2012 dinsdag
Copyright 2012 Het Parool All Rights Reserved

Section: Specials; Blz. 4
Length: 181 words
Body

De snaartheorie is de belangrijkste kandidaat voor een beschrijving van alle deeltjes en alle krachten in de natuur, inclusief de allerkleinste en allergrootste structuren in het heelal. De twee grote natuurkundige theorieën van de twintigste eeuw komen hier samen: de wetten van de kwantummechanica, die de elementaire deeltjes regeren, en Einsteins relativiteitstheorie, die de zwaartekracht en de kosmos beschrijft in termen van de kromming van ruimte en tijd.
Snaartheorie werkt niet met puntvormige deeltjes zoals elektronen of quarks, maar met een soort mini-elastiekjes die op allerlei wijzen kunnen trillen. Alle verschillende elementaire deeltjes om ons heen zouden dan ontstaan als de trillingen van één enkele snaar, zoals de boventonen van een vioolsnaar. Op deze wijze is het mogelijk ook de zwaartekracht volgens de wetten van de kwantummechanica te beschrijven, iets wat volgens de huidige natuurwetten niet mogelijk is. Met dat uitgangspunt kan snaartheorie bijvoorbeeld extreem zware én erg kleine objecten beschrijven, zoals zwarte gaten en het heelal vlak na de oerknal.
Classification

Language: DUTCH; NEDERLANDS
Publication-Type: Krant
Journal Code: parool
De beginselen van de snaartheorie
Subject: Physics (94%)
Load-Date: June 5, 2012

End of Document
Page 2 of 2
