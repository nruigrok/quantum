Laserlicht laat de dikte van een zeepfilm zien
NRC Handelsblad 
4 juli 2020 zaterdag 1ste Editie
Copyright 2020 NRC Media B.V. All Rights Reserved

Section: WETENSCHAP; Blz. 11
Length: 329 words
Byline: Dorine Schenk
Body

ABSTRACT
Optica
VOLLEDIGE TEKST:
'Sommige foto's doen me denken aan Van Gogh-schilderijen", mailt Miguel Bandres, optica-onderzoeker bij de University of Central Florida. Ze zijn onderdeel van het onderzoek naar laserstralen die door de flinterdunne wanden van zeepbellen schijnen. In een artikel dat woensdag in Nature verscheen, laten de onderzoekers zien dat wanneer een laserbundel rakelings langs een zeepbel scheert, de lichtbundel in de zeepfilm opsplitst in willekeurige vertakkingen. Dit wordt veroorzaakt door variaties in de dikte van de zeepfilm. ,,Die variaties gedragen zich als een heleboel, willekeurig verdeelde lensjes die elk het licht proberen te focussen", vertelt Bandres. ,,Dit levert gefocuste lichtbundels op die telkens weer vertakken, als de takken van een boom." De bijna psychedelische foto hierboven toont het licht dat gereflecteerd is op een zeepfilm. Omdat deze film minder dan een honderdste van een haardikte dik is, ontmoeten de reflecties van de boven- en onderkant van de film elkaar, waardoor bepaalde kleuren licht versterkt en andere uitgedoofd worden, afhankelijk van de dikte. Groen en paars is dik, bruin en wit dun. Bandres: ,,Zo tonen we het landschap van diktevariaties als een prachtig kleurenpatroon."Door de verhouding zeepsop en water te veranderen, kun je andere landschappen en dus andere vertakkingpatronen creëren. De vertakkingen ontstaan 
Laserlicht laat de dikte van een zeepfilm zien
alleen bij variaties die iets groter zijn dan de golflengte van licht en die zich in alle richtingen uitstrekken.
In theorie kunnen alle golven vertakkingen vertonen, van oceaangolven tot geluidsgolven. Bij bundels elektronen, die zich volgens de quantummechanica ook als golf gedragen, werden de vertakkingen in 2001 waargenomen. In 2010 bleken ook microgolven, zoals in de magnetron, dit verschijnsel te vertonen. In 2017 verscheen er zelfs een onderzoek dat tekenen ervan ziet bij tsunami's. Dit is de eerste keer dat het vertoond is met zichtbaar licht.
Dorine Schenk
Link naar PDF
Classification

Language: DUTCH; NEDERLANDS
Publication-Type: Krant
Subject: Fiber Optics (87%); Meteorology (76%); Superconductors (67%)
Industry: Paints + Coatings (94%); Media + Telecommunications (82%)
Load-Date: July 3, 2020

End of Document
Page 2 of 2
