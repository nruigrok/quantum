Very British: een vliegende hooligan als mascotte
de Volkskrant
12 juni 2015 vrijdag
Copyright 2015 De Persgroep Nederland BV All Rights Reserved

Section: Ten Eerste; Blz. 8
Length: 405 words
Byline: VAN ONZE CORRESPONDENT PATRICK VAN IJZENDOORN
Body

Het lijkt lief en sociaal, maar eigenlijk is het een driftkikker met een felle territoriumdrift. Het roodborstje is de alfaman onder de vogels en sinds gisteren de officieuze vogel van het Verenigd Koninkrijk. De robin kreeg liefst 34 procent van de stemmen bij de door Springwatch-presentator David Lindo georganiseerde vogelverkiezingen, drie keer zoveel als de kerkuil (dankzij veel stemmen van jonge Harry Potterfans) en de merel. Maar liefst 224 duizend Britten brachten uit stem uit. 
Net als bij de parlementsverkiezingen van begin mei hebben de Britten hiermee op een conservatieve wijze hun stem uitgebracht. In de jaren zestig won het roodborstje een dergelijke verkiezing en dit keer was het wederom de grote favoriet. Lindo hoopt dat het roodborstje nu een officiële status krijgt, net als de zeearend in de Verenigde Staten, de adelaar in Duitsland, de haan in Frankrijk, de condor in Ecuador en de neushoornvogel in Maleisië. 
Als liefhebbers van tuinieren koesteren de Britten een hechte band met deze tuinvogel. Hij is gemakkelijk te herkennen en bovendien alles behalve mensenschuw. Hoewel hij in alle seizoenen te horen en te zien is, associëren de Britten hem sinds het Victoriaanse tijdperk vooral met Kerstmis. Een legende wil dat hij met zijn brandende borstje het kindeke Jezus heeft warm gehouden. Lindo, die zelf voor de merel stemde, noemde het roodborstje een 'pin-up voor kerstkaarten'. 
Levendig is het beestje in ieder geval, maar in The Guardian wees commentator en vogelliefhebber John Hoare erop dat het tevens een gemeen kreng is die tot bloedens toe zijn terrein pleegt te verdedigen. Tien procent van de doodsoorzaken bij roodborstjes zou het gevolg zijn van onderlinge gevechten. 'Staat deze vogel model voor ons land? 
Very British: een vliegende hooligan als mascotte
Een vliegende hooligan die opzwelt, met zijn krachten smijt, op jaloerse wijze zijn stukje grond beschermt?' 
Subtiel quantumbeestje 
Het Europese roodborstje is niet alleen onder vogelliefhebbers populair, maar is ook een wetenschappelijk icoon. Uit langdurig onderzoek is gebleken dat het het zuiden kan vinden omdat het gevoelig is voor het aardse magneetveld. Hoe dat gebeurt, was lang een raadsel omdat de magnetische krachten eigenlijk te zwak zijn om te voelen. Bij het roodborstje is voor het eerst aangetoond dat een subtiel quantumdeeltjeseffect daarbij een rol speelt. Die ontdekking wordt vaak gezien als het begin van de quantumbiologie. Bekijk de oorspronkelijke pagina: pagina 8
Graphic

 
Roodborstje: straks de officiële vogel van het Verenigd Koninkrijk?
Foto Philippe Clement / KINA
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: European Union (94%)
Industry: Livestock Disease (65%)
Load-Date: June 12, 2015

End of Document
Page 2 of 2
