In onderzoek week 39 
de Volkskrant
28 september 2013 zaterdag
Copyright 2013 De Persgroep Nederland BV All Rights Reserved

Section: Wetenschap; Blz. 9
Length: 588 words
Body

Kort
MATERIE
Licht vormt molecuul
Fysici van het MIT in Boston hebben voor het eerst een molecuul van twee lichtdeeltjes gemaakt (Nature). Anders dan de ketsende lichtzwaarden in Star Wars suggereren, voelen fotonen elkaars aanwezigheid niet. Maar in een experiment met een wolkje extreem gekoelde rubidiumatomen blijken twee binnengeschoten lichtdeeltjes soms bij elkaar te klitten, alsof ze wel degelijk tot elkaar aangetrokken worden. Dat komt doordat een foton wel interactie heeft met de atomen in het wolkje, en een tweede foton in het kielzog kan worden meegezogen. Daarna verlaat het tweetal als één geheel het wolkje. Toepassingen voorzien de onderzoekers in quantumcomputers.
BIOLOGIE
Dier klokt eb en vloed
Naast de 'gewone' 24-uurs klok, hebben sommige zeedieren ook een interne klok die het ritme van de eb en vloed volgt. Dit blijkt uit onderzoek van University of Leicester in Current Biology. Genetici schakelden bij agaatpissebedden - 7 millimeter kleine zeewezentjes - genen uit die het 24-uursritme sturen. Ook verstoorden ze deze klok door de diertjes dagenlang aan fel licht bloot te stellen. De dieren in het lab leefden nu volgens een ritme van 12,4 uur; de tijdsduur van eenmaal vloed en eenmaal eb. In het wild speelt dit ritme ook een belangrijke rol voor de pissebedden. Wanneer de zee oprukt, gaan de dieren naar voedsel zoeken. Trekt de zee zich weer terug, dan verstoppen ze zich onder het zand.
In onderzoek week 39
WETENSCHAP
Onzin gewoon in druk
Het wetenschappelijke tijdschrift Metalurgia International heeft per ongeluk een satirische paper gepubliceerd. Het artikel bevat mooi klinkende academische zinnen, maar slaat nergens op. De literatuurlijst verwijst naar werk van king of pop Michael Jackson, komediant Borat en pornoster Ron Jeremy. Ook plaatste het tijdschrift een foto waarop een van de auteurs duidelijk een nepsnor draagt. Servische onderzoekers schreven het stuk opzettelijk om aan te tonen hoe slecht wetenschappelijke uitgevers in Servië controleren.
AARDBEVING
Seismoloog mept terug
Enzo Boschi, een van de Italiaanse seismologen die tot zes jaar gevangenis zijn veroordeeld voor nalatigheid rond de aardbeving van L'Aquila in 2009 (309 doden), is op oorlogspad. In Science schrijft hij deze week een open brief, waarin hij zich afvraagt wat zijn veroordeling had kunnen voorkomen. De beving tot op de minuut voorspellen, vermoedt hij cynisch. De beschuldiging dat Boschi en collega's een week voor de beving vaststelden dat er geen gevaar dreigde, noemt hij onzin. Zij presenteerden juist een kaart die het gebied als zeer riskant aanmerkt.
RUIMTEVAART
File bij ISS
Een softwarefout in de commerciële ruimtevrachtsonde die vorige week is gelanceerd, heeft een file veroorzaakt bij het ruimtestation ISS. Door een fout in de gps-software kon de Cygnus afgelopen zondag niet aankoppelen, zoals de bedoeling was. De ruimtetruck moest daardoor in een iets lagere baan dan het ISS blijven, zodat de glitch kon worden hersteld. In de tussentijd moest een Sojoezcapsule echter een nieuwe bemanning bij het ISS afleveren, waardoor Cygnus nog langer moest wachten. De koppeling staat nu gepland voor vandaag.
Brok in de keel
Deze pad was in zijn nopjes toen hij een grote vleermuisprooi ving. Het kwaken is hem echter weer snel vergaan. Na enkele verwoede pogingen om het beest door zijn keel te krijgen, moest de pad de vleermuis laten fladderen, zag park ranger Yufani Olaya, die in Peru getuige was van het tafereel. Het komt vaker voor dat padden vleermuizen vangen. Deze joekel was echter wat te veel van het goede.
Graphic
Page 2 of 3
In onderzoek week 39

 
Fig. 9.1 Eerste moderne kaak.Een verfrommeld, 419 miljoen jaar oud fossiel uit China blijkt de vroegste vis te zijn met een moderne kaak. Tot dusver dachten experts dat kaken zijn ontstaan bij haaien. Maar het fossiel wijst op een veel simpelere, gepantserde oervis.
Foto Brian Choo
Agaatpissebed
Pad
Foto Yufani Olaya
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Spacecraft (93%); Earthquakes (90%); Animals (86%); Geology + Geophysics 
(81%); Death + Dying (77%); Natural Disasters (65%); Viruses (65%)
Industry: Space Industry (76%); Aerospace Industry (69%); Computing + Information Technology (62%)
Load-Date: September 27, 2013

End of Document
Page 3 of 3
