Dan doe je die daar... 
de Volkskrant
9 december 2017 zaterdag
Copyright 2017 De Persgroep Nederland BV All Rights Reserved

Section: Sir Edmund; Blz. 49
Length: 397 words
Byline: BARD VAN DE WEIJER
Highlight: Deze duizelingwekkende machine kan bijdragen aan superzuinige processors.
Body

INZICHT
En u dacht dat de verbouwing van de badkamer een ingewikkelde klus was? Dan dit. De kluwen kabels, leidingen, stroomdraden die u hier ziet, zijn onderdeel van een spinresolved time-of-flight spectrometer. Klinkt en oogt als een uitvinding van Emmeth 'Doc' Brown, de maffe professor uit Back to the Future? Veel scheelt het niet; met dit duizelingwekkende apparaat kunnen magnetische eigenschappen worden vastgesteld van elektronen die met een röntgenkanon uit exotische materialen zijn geschoten. 
Denk daarbij aan stoffen die supergeleidend zijn bij hoge temperaturen of aan topologische isolatoren; kristallen die aan de buitenkant geleidend zijn en van binnen niet. Dit type chemische verbindingen vormt wellicht de basis voor quantumcomputers en is daarom razend interessant voor materiaalonderzoekers. Daarnaast geleiden ze stroom met heel weinig energieverlies, waardoor ze de ideale kandidaat zijn voor toekomstige superzuinige computerprocessors. 
Links op de foto is een deel van de één meter lange vacuümkamer te zien. Onder het blauwomrande kijkglas zit de spectrometer die de elektronen detecteert die met een krachtige röntgenstraal zijn losgebikt van het onderzoeksmateriaal. Dit alles gebeurt onder een diep vacuüm van 1/10.000.000.000.000ste atmosfeer. 
Dat veel machineonderdelen aan het zicht worden onttrokken door aluminiumfolie is wellicht onfortuinlijk, maar ook noodzakelijk: om het benodigde diepe vacuüm te bereiken, moeten de verschillende onderdelen tot hoge temperaturen worden opgestookt 
Dan doe je die daar...
om de laatste restjes luchtmoleculen los te weken van de wanden, waarna deze door vacuümpompen worden weggezogen. Door de onderdelen in alufolie te wikkelen, verspreidt de hitte zich evenwichtiger over de diverse componenten - om precies dezelfde reden waarom koks ovenschalen bedekken met folie om te voorkomen dat delen van het voedsel aanbranden. 
Wie denkt dat dit een zwart-witfoto is waarbij delen door de fotograaf zijn ingekleurd: dat is niet het geval. De kleuren zijn 'echt' en helpen de onderzoekers de vloeistof-, stroom- en gasleidingen van elkaar te onderscheiden. En nee, tijdreizen lukt niet met dit apparaat. Nog niet. 
Foto David Maisel. Met medewerking van Kenneth Gotlieb, die zes jaar onderzoek heeft gedaan met de machine die staat opgesteld in het Berkeley Lab van de universiteit van Californië.
Bekijk de oorspronkelijke pagina: pagina 49
Classification

Language: DUTCH; NEDERLANDS
Publication-Type: Krant
Subject: Superconductors (94%)
Load-Date: December 8, 2017

End of Document
Page 2 of 2
