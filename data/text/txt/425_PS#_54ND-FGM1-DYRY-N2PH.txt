Het verval van Gamow
de Volkskrant
7 januari 2012 zaterdag
Copyright 2012 PCM Uitgevers B.V. All Rights Reserved

Section: Wetenschap; Blz. 6
Length: 289 words
Byline: Martijn van Calmthout
Body

George Gamow (1904-1968), zo schrijft wetenschapsjournalist Rob van den Berg in een nieuwe biografie, was misschien niet een van de allergrootsten uit de natuurkunde van de vorige eeuw, maar wel een van de markantsten. Dat blijkt uit de met vaart opgetekende levensloop. Geboren in het oude Odessa, waar zijn vader Anton toekomstig revolutionair Trotski in de klas heeft, groeit Gamow in de jaren twintig uit tot een van de scheppers van de quantumtheorie, waarbij mensen als Pauli, Heisenberg, Bohr, Ehrenfest en vele anderen een rol spelen. Gamow maakt als 24-jarige naam met zijn theorie over radioactief verval, dat volgens hem berust op het toevallige ontsnappen van deeltjes door de energiebarrière van de atoomkern heen. Zelf vlucht hij wat later op avontuurlijke wijze uit de barre politieke realiteit van de Sovjet-Unie en wordt hij Amerikaans staatsburger, waar hij in de oorlog zijn talent als speltheoreticus ten nutte maakt.
Talent voor experimentele natuurkunde blijkt hij niet te hebben, maar voor theorie des te meer. Daarbij komt het, typerend voor Gamow, meer aan op creatieve nieuwe ideeën en ingevingen dan op precisie. Gamow had een regelrechte hekel aan lange wiskundige uitwerkingen en bewijzen; die liet hij graag aan anderen. En met resultaat. Hij speelt in de jaren veertig en vijftig een aanzienlijke rol in de ontwikkeling van de kosmologie en met name de eerste fysische theorieën van de oerknal. In de jaren vijftig buigt hij zich ook over de opkomende moleculaire biologie. Tegelijk begint hij voor een breed publiek over wetenschap te schrijven in de vorm van populaire verhaaltjes over Mr Tompkins. De gretigheid die zijn werk kenmerkt, speelt hem ook als mens parten. Gamow drinkt zich uiteindelijk dood.
Graphic

Het verval van Gamow
 
George Gamow (midden) op latere leeftijd met oa Francis Crick en Jim Watson. Foto uit besproken boek Rob van den Berg: Gamow. Veen Magazines, EUR 34,50, isbn 9 789085 713784 
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Physics (94%); Writers (73%); Educational Institution Employees (63%); Profiles + Biographies (62%)
Load-Date: January 6, 2012

End of Document
Page 2 of 2
