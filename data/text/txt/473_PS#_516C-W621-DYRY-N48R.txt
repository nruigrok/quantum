bestaat niet
NRC Handelsblad
9 oktober 2010 zaterdag
Copyright 2010 NRC Media B.V. All Rights Reserved

Section: WETENSCHAP
Length: 2704 words
Byline: Margriet van der Heijden
Body

SAMENVATTING
De Nobelprijs natuurkunde ging deze week naar grafeen: plat, maar o zo veelzijdig. Margriet van der Heijden
VOLLEDIGE TEKST:
Een Nobelprijs maakt een vakgebied hot. Alleen: "Hotter dan het al was, kan het onderzoek aan grafeen niet meer worden", zegt Lieven Vandersypen. Quantumfysicus Vandersypen is hoogleraar in Delft en kreeg in 2008  een subsidie van 1,3 miljoen euro van de Europese Unie. Daarmee bestudeert hij (onder meer) grafeen: het materiaal dat sinds de bekendmaking van de Nobelprijs natuurkunde nog  hotter is dan het al was. Of niet dus.
Vandersypen  onderzoekt of grafeen de grondstof kan zijn voor de schakelingen in toekomstige quantumcomputers. Dat is één mogelijkheid die het veelzijdige materiaal biedt. Op andere plaatsen in de wereld worden andere eigenschappen en andere toepassingen van grafeen bestudeerd.  Vandersypen: "Ik heb het nog even opgezocht: wekelijks verschijnen er nu ongeveer vijftig grafeenpublicaties in de vakbladen." Toch werd het materiaal pas zo'n vijf jaar geleden ontdekt.
PLAKBAND
Het verhaal van de ontdekking van grafeen is  vaker verteld, maar te leuk om over te slaan. Bijna niks was er voor nodig: alleen plakband en grafiet, het materiaal waar potloodpunten van gemaakt zijn. Nou ja, nog twee slimme Russen: Nobelprijswinnaars Andre Geim (51, in het bezit van een Nederlands paspoort) en Konstantin Novoselov (pas 36, met een Brits paspoort).
Hun werkwijze is typerend voor de Russische school, zegt Carlo Beenakker: "Russen zijn met weinig middelen  heel inventief."  Beenakker is theoretisch fysicus en hoogleraar in Leiden. Hij rekende de afgelopen vijf jaar aan grafeen, met tien man en met ook al zo'n prestigieuze Europese subsidie.
Toen de twee Russen hun proeven deden zaten ze nog maar kort bij de universiteit van Manchester, zegt Beenakker. "En de Britse wetenschap wordt tegenwoordig ook maar armzalig bedeeld,  dus ze hadden toen echt nog niet veel apparatuur."
Dat een potloodpunt en een rolletje Scotch volstonden, is natuurlijk wel een beetje aangedikt. In werkelijkheid werkten Geim en Novoselov  met een blok zuiver grafiet, en in een schoon lab. In ScienceWatch beschreef Novoselov in 2008 hun methode. Zij leerden die terloops  van een technicus uit hun lab, die demonstreerde hoe je een grafietoppervlak 'schoonmaakt': door het mogelijk vies geworden oppervlaktelaagje er met Scotchtape af te trekken. "Dat is het!", wisten Novoselov en Geim meteen.
Grafiet bestaat uit een stapeling van talloze velletjes grafeen - velletjes van maar één atoom dik en met de structuur van kippengaas. Ze worden bij elkaar gehouden door zogeheten Vanderwaalskrachten, die niet erg sterk zijn. Anders zou je met een potlood nooit grafietschilfers - het potloodstreepje - op papier kunnen achterlaten.
Maar zelfs dunne potloodstreepjes  zijn nog steeds vele grafeenlagen dik. Om enkellaags grafeen te verkrijgen volgden fysici daarom - voordat Geim en Novoselov hun slag sloegen - een ingewikkelde methode, waarbij ze plakjes grafiet steeds dunner maakten. Na jaren werk telden hun   stapeltjes nog steeds zo'n honderd grafeenlagen, of negentig misschien.
Met Scotch kon het sneller, dachten Geim en Novoselov.
Geduldig vouwden zij steeds hun plakband dubbel en peuterden zo telkens meer laagjes van hun als eerste los geplukte schilfertjes af -  tot wel twintig keer toe. En totdat enkellaags grafeen overbleef.
'Op het eerste gezicht', schreef Geim drie jaar later in Physics Today, 'lijkt het misschien zo te zijn dat we voor het bestuderen van natuurkundige fenomenen vastzitten aan drie ruimtelijke dimensies en een tijddimensie. Not so!'   Met grafeen hebben fysici namelijk het ultimate flatland in handen: platter dan grafeen bestaat niet.
De twee Russen moesten dat nog wel bewijzen. "Op papier bestond grafeen al lang", zegt Carlo Beenakker. In 1947 beschreef de Canadese fysicus Philip Wallace het materiaal en de bijzondere elektrische eigenschappen ervan (Physical Review, mei 1947).
"Maar dat het werkelijk gemaakt kon worden, en kon blíjven bestaan zonder uit elkaar te vallen, te scheuren of zichzelf op te rollen, dat geloofde niemand. Ik kan een hele trits artikelen opnoemen uit de jaren vlak voor de ontdekking  waarin simpelweg staat: it  can not exist in nature. En ja, als ik er over nadenk dan vind ik het idee dat het wél bestaat, nog steeds absurd."
ONDERGROND
Geim en Novoselov moesten hun collega's daarom van de juistheid van hun vondst overtuigen. De snelste manier om te laten zien dat grafeen werkelijk grafeen is, is door het neer te leggen op een ondergrond van siliciumoxide, maar dat was toen nog  niet bekend. Alleen, zo zei Novoselov in ScienceWatch: "Precies die ondergrond hadden we in het lab liggen en we gebruikten die ook. Puur geluk!"
Op het siliciumoxide, dat kleurig glanst als olie in een modderpoel, maakte het grafeen  (via interferentie) een zwak, maar door de microscoop duidelijk zichtbaar kleurpatroon (Science, 22 oktober 2004).
STERKE MAGNEET
De echte  doorbraak volgde in 2005 nadat Geim en Novoselov hun grafeen hadden meegenomen naar het sterke magnetenlaboratorium in Nijmegen. Met de ultrasterke magneten daar toonden zij  aan dat de velletjes inderdaad over de bijzondere elektrische eigenschappen beschikten die Wallace zestig jaar eerder al had berekend  (Nature, 10 november 2005).
Simpel gezegd komt het hierop neer. Elk koolstofatoom heeft vier pootjes (elektronen) waarmee het aan buuratomen kan koppelen, maar in grafeen gebruikt het er slechts drie voor bindingen met nabuuratomen. Het vierde pootje steekt omhoog en zorgt zo voor een elektron aan het grafeenoppervlak.
Samen gedragen  die elektronen zich  daarna in die platte en uiterste symmetrische wereld als een 'tweedimensionaal elektronengas'. Ze bewegen er vrij en zoals lichtdeeltjes. Dus alsof ze geen massa hebben en met een snelheid die constant is, en hoog: 1000 kilometer per seconde -  'slechts' 300 keer minder dan de lichtsnelheid.
Daarmee verschilt grafeen van alle andere geleidende materialen, waarin de snelheid van elektronen juist van hun omgeving afhangt. Dat zorgt voor bijzondere  fenomenen: zo is grafeen  het enige materiaal waarin het  quantum-Halleffect, een quantummechanisch verschijnsel dat samenhangt met de elektrische geleiding in een materiaal,  al bij kamertemperatuur  zichtbaar wordt.
"Toen Novoselov en Geim in 2005 óók dat bijzondere gedrag van de elektronen en dat quantum-Halleffect  wisten aan te tonen, werd wereldwijd fysici de ogen geopend", zegt de Delftse hoogleraar Vandersypen. "Het was dus echt waar."
Binnen een paar weken stortten talloze fysici zich op het materiaal, onder wie Vandersypen en Beenakker.
En nu? Steeds blijkt grafeen weer een of andere eigenschap te hebben die het uitermate geschikt maakt voor dit of dat  specifieke experiment. Voor Vandersypen was het bijvoorbeeld heel handig dat je gemakkelijk elektrische contactjes kunt aanleggen aan grafeen. Zo kon hij met collega's aantonen dat door grafeen superstromen gaan lopen wanneer je het tussen stukjes supergeleidend materiaal legt (Nature, 1 maart 2007).
Daarnaast onderzoekt Vandersypen hoe je grafeen kunt gebruiken voor quantumcomputers. Als promovendus in Stanford in de Verenigde Staten deed hij een paar jaar geleden de  ingewikkeldste quantumberekening ooit op de kleinste quantumcomputer ooit: hij ontbond het getal 15  in factoren. In Delft onderzoekt hij nu of je met grafeen grotere en betere quantumcomputers kunt maken.
Daartoe maakt Vandersypen quantumdots van grafeen, goed ontworpen kuiltjes zeg maar, waarin je juist één enkel elektron kan opsluiten. De richting waarin zo'n opgesloten elektron tolt (rechtsom of linksom) geeft steeds de waarde van een bit  (de '0' of de '1' waarmee computers rekenen).  "En het hele mooie aan grafeen", zegt Vandersypen, "is dat het die draairichting niet beïnvloedt, in tegenstelling tot de meeste andere materialen."
DNA-SLIERT
Sinds kort werkt Vandersypen aan nog een derde project: grafeen gebruiken om er DNA mee uit te lezen. Dat probeert hij samen met de Delftse hoogleraar Cees Dekker te doen. "We hebben nu net laten zien dat je er een gaatje in kan boren, dat je daar een DNA-sliert doorheen kan trekken, en dat je het DNA dan voorbij ziet komen - aan de hand van elektrische signalen uit het grafeen." De kunst wordt nu om het grafeen tot een zo supergevoelige sensor te structureren dat het DNA zelfs letter voor letter kan worden afgetast. De ongebruikelijk gunstige  elektrische eigenschappen ervan staan dat in principe toe, zegt Vandersypen.
"Grafeen is echt een materiaal van superlatieven. In publiekspraatjes som ik vaak het lijstje op dat ik van Andre Geim heb overgenomen: grafeen geleidt warmte beter dan welk materiaal ook; het geleidt elektrische stroom beter dan welk materiaal ook; het is sterker dan welk materiaal ook én het is transparant.  Die  combinatie van ongewone eigenschappen maakt het  zo veelzijdig en speciaal."
NANOMACHIENTJE
In Leiden kijkt theoreticus Beenakker daar iets anders tegenaan. "Je moet al die eigenschappen niet overdrijven", zegt hij. "Het materiaal zelf is best saai."
Beenakker heeft iets anders van Geim overgenomen: diens vergelijking van grafeen met plastic. "Plastic is ook best saai. Maar het gedraagt zich goed en leent zich voor van alles en nog wat. Met grafeen is het net zo: het is sterk, het is niet giftig, het is goedkoop, het is overal voorhanden, je kunt er gaatjes in boren, het op andere manieren bewerken.... Je kunt er, kortom, alle kanten mee op. Over zestig jaar zal je het dus net als plastic waarschijnlijk op allerlei plaatsen terugvinden. Het is hét materiaal van de toekomst."
Grafeen lijkt bijvoorbeeld een prachtig bouwsteentje voor allerlei nanomachientjes. Nu al is het gelukt om er een trillend veertje van te maken, een veertje dat maar één atoom dik is dus. Over een paar jaar komen daar misschien minuscule motortjes bij en hypergevoelige sensoren.
Op de schaal  van alledag kan grafeen, bijgemengd in plastics, die plastics sterker maken en warmtebestendig of elektrisch geleidend. En een veel genoemde toepassing is natuurlijk in transistoren voor op computerchips: doordat elektronen veel sneller door grafeen bewegen dan door silicium en andere materialen, zijn ook transistoren van grafeen heel veel sneller.
"Kijk, computers worden tegenwoordig alleen nog maar krachtiger, doordat er meer processoren op een chip worden gepropt. Maar sneller worden ze al een paar jaar niet meer. Met snelle transistoren van grafeen, of met quantumcomputers van grafeen, kan de rekensnelheid in de  toekomst wél verder omhoog",  zegt Beenakker, die hieraan de afgelopen vijf jaar veel rekenwerk besteedde.
Hoe kijken Novoselov en Geim daar zelf tegenaan? In Physics Today begon Geim zijn paragraaf over toepassingen met een kanttekening. 'Stel dat je een boottocht maakt om dolfijnen te bekijken. Iedereen kijkt als gehypnotiseerd naar de schitterende dieren totdat iemand het moment bederft met de onromantische vraag: 'Maar kunnen we ze eten?'
De meeste onderzoekers, zo wilde hij maar zeggen, zijn voorlopig 'ontzettend gelukkig' met alleen maar het 'bestuderen en begrijpen van dit wonderlijke nieuwe materiaal'.
Een beetje gechargeerd is dat  wel, want ook Novoselov en Geim doen allerlei metingen die van belang zijn voor toepassingen.  Maar daar bovenop maken ze inderdaad nog  steeds nieuwe kanten van grafeen zichtbaar.  Een paar jaar geleden slaagden ze er, met collega's uit Nijmegen en Stuttgart, bijvoorbeeld in om een vrij zwevend velletje grafeen te maken, opgehangen aan een gouden haakje (Nature, 1 maart  2007). Daarin, schreef Geim, kunnen we nu misschien ook 'de rijke wereld van zachte membranen' bestuderen.
Ook theoretisch fysicus Mikhail Katsnelson denkt dat er aan grafeen nog genoeg te ontdekken valt. Hij is hoogleraar in Nijmegen en werkt sinds de tweede grafeenpublicatie samen met Novoselov en Geim. Die laatste is sinds dit jaar ook bijzonder hoogleraar in zijn groep. "En zeker", zegt Katsnelson, "de echte doorbraak was experimenteel. Maar  aan grafeen was ook  veel theoretisch werk te doen, en dat blijft nog wel even zo. Voorlopig laat ik grafeen niet los."
Over zestig jaar vind je grafeen overal terug, net als plastic nu
Andre Geim (51) en Konstantin Novoselov (36) kregen allebei een gedegen natuurkunde-opleiding in Rusland. Daarna trokken ze naar het westen waar ze, zeggen collega's, hun kansen goed benutten. Zoals in het sterke magnetenlab in Nijmegen en later in Manchester, waar ze 'hun' grafeen ontdekten.
Jan Kees Maan, directeur van het sterke magnetenlab in Nijmegen, kent ze goed. Geim was universitair hoofddocent  in Nijmegen (van 1994 tot 2001), en Novoselov promoveerde bij Maan (in 2003, met Geim als co-promotor). "Ze vullen elkaar goed aan. Geim is extravert; hij is  de man met de wilde ideeën die de fysische implicaties van resultaten heel snel doorgrondt. Kostya (Novoselov) is niet zo extravert, hij is vriendelijk, aardig en een briljant experimentator die heel goed hoofd- en bijzaken kan scheiden. Zonder hem was het nooit gelukt."
De Delftse hoogleraar Lieven Vandersypen komt de twee geregeld op  congressen tegen. "Echte Russen, soms een beetje stug en onhandig zelfs, maar heel sympathiek, geweldig creatief en heel open over hun resultaten. Ze houden niks achter. Dat is een prachtige wetenschappelijke houding."
De Nijmeegse hoogleraar Mikhail Katsnelson is 'erg trots' op zijn collega's. Sinds dit jaar is Geim bijzonder hoogleraar in zijn groep. Maar, zegt Katsnelson, "het was te verwachten. Iedereen wist dat de Nobelprijs vroeger of later naar hen zou gaan."
Veel genoemd zijn ten slotte  al  de zwevende kikker en de gekkotape -  voorbeelden van het gekke onderzoek,   van de 'grappen en grollen' waar Geim zo van houdt, waar Novoselov graag aan meedoet,  en die anderen zien  als een motor  achter hun creativiteit.
Zeven keer grafeen
Wat is grafeen?
Grafeen is het dunste materiaal dat er bestaat. Het is maar één atoom dik. Het bestaat uit koolstofatomen die ieder aan drie buuratomen zijn gebonden en zo een soort atomair kippengaas vormen.
Waarom is grafeen zo bijzonder?
Omdat het zo onvoorstelbaar dun is, en toch niet scheurt of oprolt. Bovendien overtreft het  alle andere materialen in warmtegeleiding, elektrische geleiding en sterkte. En het is doorzichtig. Die combinatie van  eigenschappen maakt het uitzonderlijk veelzijdig.
Wordt het nog altijd met hulp van plakband gemaakt?
In onderzoekslaboratoria wel. Daar volstaan minieme stukjes grafeen. Meer plechtig heet de plakbandmethode trouwens: 'mechanische exfoliatie'.
Toepassingen vergen natuurlijk grootschalige productiemethoden. Daaraan wordt ook  in Nederland - in Groningen, Leiden en Delft - hard  gewerkt.
Wat zijn die nieuwe productiemethoden?
Eén manier is om siliciumcarbide te verhitten. Het bovenste silicium  verdampt   en op het siliciumcarbide (de ondergrond) blijft een toplaagje achter van koolstofatomen die zich rangschikken tot grafeen.
Een andere manier is om methaan over een metaaloppervlak zoals nikkel te blazen. Het koolstof uit het methaan slaat neer en rangschikt zich weer tot grafeen. Daar leggen fysici dan een geschikte ondergrond op, zoals siliciumoxide, waarna ze het nikkel (dat de elektrische eigenschappen van grafeen verstoort) aan de andere kant juist wegetsen.
Wordt grafeen al ergens toegepast?
Nog niet. De eerste toepassing is waarschijnlijk in touch screens. Grafeen leent zich daarvoor omdat het transparant is en vanwege de gunstige elektrische eigenschappen. Verder luistert  het in een touch screen niet zo nauw of grafeen werkelijk overal enkellaags is. Hier en daar een dubbele of driedubbele laag kan geen kwaad - dat maakt het makkelijker.
Wanneer volgen  andere toepassingen?
Volgens experts zien sommige toepassingen pas over   decennia het licht. Maar over zestig jaar zullen we grafeen misschien   wijd en zijd terugvinden: in sterke, warmtebestendige plastics in vliegtuigen en auto's, in apparatuur om vliegensvlug DNA af te lezen, in  nanomotortjes en sensoren en in razendsnelle computers.
Is de Nobelprijs zo niet te vroeg vergeven?
Je kunt ook zeggen: precies op tijd. Zestig jaar geleden werd grafeen op papier - in theorie dus - ontdekt. Over zestig jaar wordt het  wellicht allerwegen   toegepast. De prijs valt daar midden tussenin.
Graphic

 
illustratie roland blokhuizen
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Superconductors (94%); Educational Institution Employees (92%); 
Nanotechnology (88%); Physics (64%)
Industry: Computing + Information Technology (88%); Manufacturing (65%); Computer Equipment (64%)
Load-Date: October 8, 2010

End of Document
bestaat niet

bestaat niet

Page 2 of 8

Page 2 of 8





