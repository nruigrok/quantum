Op de rand van het zwarte gat
NRC Handelsblad
1 februari 2014 zaterdag
Copyright 2014 NRC Media B.V. All Rights Reserved

Section: Wetenschap
Length: 2141 words
Byline: Door Margriet van der Heijden
Body

SAMENVATTING
Natuurkunde
Een zwart gat is geen compacte materieklomp met een verre horizon maar een chaotisch en turbulent warmtebad. Zegt Stephen Hawking.
VOLLEDIGE TEKST:
'Zwarte gaten bestaan niet.' Heeft theoretisch fysicus Stephen Hawking dat echt gezegd? De man dus, die al decennia werkt aan deze gapende monsters in de kosmos; die er vele lezingen over gaf, en die ooit  speculeerde dat zwarte gaten een toegang tot andere universa bieden?  
Deze week zette Hawking een artikel op arXiv, het online archief waar fysici eerste versies van hun artikelen plaatsen, met   de titel 'Information Preservation and Weather Forecasting for Black Holes'. Twee pagina's kort en zonder formules; de weerslag van ideeën die hij op congressen al besprak. Ze verschillen  radicaal van wat Hawking eerder over zwarte gaten zei. 
,,Maar suggereren dat zwarte gaten  volgens Hawking niet meer bestaan,  is  overdreven", zegt theoretisch fysicus en Nobelprijswinnaar Gerard 't Hooft. Veeleer zet  Hawking de zwarte gaten in een ander perspectief. En dat hij daar  zoveel aandacht  mee trekt, verbaast 't Hooft  een beetje, want ,,over dit onderwerp discussiëren we al jaren".  
De bron van die discussies is de  informatieparadox.  Hawking zoekt daarvoor een oplossing door zwarte gaten te vergelijken met het weer. Informatieparadox? Het weer? 
Een poging tot een antwoord aan de hand van negen vragen. 
Wat zijn zwarte gaten? 
Ruim tweehonderd jaar geleden speculeerde natuurwetenschapper Pierre Laplace in zijn Exposition du système du monde  al dat er in het heelal plekken konden bestaan waar zoveel materie opeengepakt was, en met daardoor zo'n sterk zwaartekrachtsveld, dat alles er onherroepelijk naartoe viel. Zelfs  licht,  dat volgens Laplace uit kleine kogeltjes bestond.  
Absurd, vonden velen, maar  'absurd' is in de natuurkunde geen bezwaar. Ruim een eeuw later, in 1916, liet astronoom Karl Schwarzschild zien dat deze absurde, gapende monsters inderdaad  kunnen bestaan: als een logisch gevolg van Einsteins algemene relativiteitstheorie.  
Als maar genoeg materie samengeperst wordt in een klein gebied, dan is ver rondom dat superzware object een denkbeeldige grens te trekken, berekende Schwarzschild. Alles wat van buitenaf die grens overschrijdt, valt onvermijdelijk naar dat superzware object toe. Anders gezegd: de ruimtetijd is er zo sterk gekromd dat alles, zelfs het licht, voortgestuwd wordt naar dat superzware object - dat  in 1967 van  fysicus John Wheeler  de naam 'zwart gat' kreeg.  
Sindsdien hebben astronomen vele zwarte gaten waargenomen - in het hart van sterrenstelsels zoals ons Melkwegstelsel bijvoorbeeld. Maar: allemaal indirect, want het zwarte gat verzwelgt slechts, en geeft geen meetbare signalen terug.  Juist daarom wordt die door Schwarzschild gedefinieerde grens ook wel de waarnemingshorizon genoemd - de grens tot waar nog iets te zien valt. 
En wat gebeurt er achter die horizon? 
Dat is de vraag. Het zou wreed zijn om een astronaut naar het zwarte gat te sturen.  Hawking vergeleek dat ooit met een kanoër die op de Niagara-waterval afstevent. Op enig moment is omkeren niet meer mogelijk en sleept de stroming de kano onverbiddelijk over de rand - of naar het zwarte gat dus. 
Het verschil is dat een buitenstaander de astronaut niet even plotseling ziet verdwijnen als een kano die over de rand kiept. We hebben het hier over de vierdimensionale ruimtetijd. Als fysici moeten beschrijven wat een verre waarnemer ziet, dan zeggen ze  dat de astronaut steeds trager nét niet bij de horizon lijkt te komen, en daarbij steeds verder vervaagt. 
De astronaut zelf merkt overigens de denkbeeldige grens niet op en valt rustig verder. Hij merkt pas iets als het zwaartekrachtsveld zo sterk wordt dat het harder aan zijn voeten trekt dan aan zijn hoofd (aangenomen dat hij met zijn voeten naar beneden valt). Dat is het begin van wat  'spaghettificatie' heet: de astronaut wordt steeds verder uitgerekt tot hij  in het zwarte gat ten onder gaat. 
Maar dat is niet waarover fysici al jaren discussiëren? 
Nee. Fysici konden in principe  leven met de gedachte dat er in het universum plekken zijn waarin sterren - of zo je wilt astronauten, fietsen of boeken - voor eeuwig verdwijnen. Het grote probleem ontstond pas toen  Stephen Hawking in 1974 liet zien  dat zwarte gaten niet  het eeuwige leven hebben. 
Het was een  tweetraps-raket. Eerst liet Jacob Bekenstein zien dat zwarte gaten een temperatuur hebben. Zoals elk object dat warmte herbergt, moesten ze dus straling uitzenden. Hawking toonde daarna hoe die straling tot stand kwam. 
Daarvoor gebruikte hij die andere pijler van de moderne natuurkunde: de quantummechanica die beschrijft hoe elementaire deeltjes zich op de kleinste schalen gedragen. Volgens die theorie kunnen  in de lege ruimte spontaan paren van deeltjes en antideeltjes ontstaan. En stel nu dat zoiets rond die waarnemingshorizon gebeurt, zei Hawking. Dan kan het ene deeltje uit zo'n paar nog net ontsnappen, terwijl het andere deeltje in het zwarte gat verdwijnt.  
Je kunt, zo liet Hawking zien,  verder vaststellen dat de deeltjes en antideeltjes die in het zwarte gat vallen, negatieve energie dragen. En omdat  energie volgens Einstein equivalent is aan massa, brengen ze daar negatieve massa naartoe. Ze maken het zwarte gat lichter. Ofwel: zwarte gaten kunnen niet alleen groeien door materie op te slorpen, maar  ook weer verdampen. 
Ontzettend langzaam, dat wel. Zelfs een betrekkelijk klein zwart gat dat even zwaar is als de zon, zou pas na 2 x 1067  jaar verdampt zijn en dus talloze malen langer bestaan dan ons heelal nu oud is. Kortom, deze zogeheten  Hawkingstraling    is te zwak om te meten.  
Zo loopt Hawking een Nobelprijs mis. Maar intussen heeft  hij de natuurkunde wel opgezadeld met een groot probleem: de informatieparadox. 
En die informatieparadox is? 
De paradox heeft te maken met de quantummechanica. Een diepe symmetrie in die theorie zegt, in de woorden van 't Hooft,  dat ,,een zwart gat dat verdampt niets anders is dan de tijdsomgekeerde van een zwart gat dat ontstaat". Kort door de bocht: Wat er in valt, komt er ook weer uit. 
Dat betekent niet dat er sterren uit het zwarte gat terugkomen -  of astronauten, fietsen of boeken. Het betekent dat alle informatie die besloten ligt in de kleinste bouwsteentjes van die voorwerpen - preciezer: in hun quantumeigenschappen - weer uit het zwarte gat terug moet keren. Verpakt in die Hawkingstraling. 
Het grote probleem is dat die Hawkingstraling ogenschijnlijk  niets met de inhoud van het zwarte gat te maken heeft. De Hawkingstraling ontstaat ver van dat gat, wanneer bij de waarnemingshorizon volkomen willekeurig deeltjesparen ontstaan. Dat is een beetje alsof  water dat verdampt vanaf een plat dak, iets over  de meubels in de kamer beneden zou vertellen. 
De discussie gaat daarover? 
Ja. Is de informatie simpelweg verloren gegaan in het zwarte gat, zoals Hawking tot 2004 volhield? Houdt dus die diepe symmetrie in de quantummechanica geen stand in het zwarte gat?  
Of  blijft die symmetrie wél behouden, zoals 't Hooft en anderen dachten?  Zij vermoedden dat het fysici ontbreekt aan een theorie die wat zich achter de horizon afspeelt, vertaalt naar de straling  die een verre waarnemer ziet.   
Zo voeren de extreme omstandigheden in het zwarte gat de fysici naar het hart van  een oude vraag. Is  de relativiteitstheorie die de zwaartekracht beschrijft en  zwarte gaten 'voortbrengt',  te verenigen met de quantummechanica die het gedrag van de kleinste deeltjes beschrijft, in dit geval ook in en rond dat zwarte gat? En hoe? 
Juist met betrekking tot de informatieparadox maakt Hawking nu radicale keuzes.  Sterker dan in 2004 bepleit hij informatiebehoud, en meer dan voorheen grijpt hij terug op ideeën van  Leonard Susskind, 't Hooft en anderen. 
't Hooft bedacht in 1993 bijvoorbeeld het 'holografisch principe': het idee dat de informatie die in een ruimte is opgesloten,  ook 'geprojecteerd' is op het  oppervlak dat die ruimte omsluit. Susskind werkte dat  uit tot een denkbeeldig oppervlak  nabij de waarnemingshorizon, dat de informatie bevat van alle materie die er  doorheen gevallen is en die nu gevangen zit in het zwarte gat. Let wel: het gaat steeds  over die abstracte  informatie op quantumniveau! 
En zeker, dat geeft nieuwe moeilijkheden. Neem de vallende astronaut: die ziet dat theoretische oppervlak  niet. Hij 'neemt' de informatie gewoon  'mee' naar het zwarte gat, terwijl volgens een verre waarnemer die informatie al  aan het oppervlak prijsgeven is. Dat losten 't Hooft en Susskind op met het 'complementariteitsprincipe', maar het voert te ver om dat  hier uit te leggen. Belangrijker is dat  Hawking's artikel voortborduurt op deze ideeën  en  zich keert tegen recente ideeën dat rond het zwart gat een 'firewall' zou ontstaan. 
Firewall? 
Ja, twee jaar geleden onderzocht snaarfysicus Joe Polchinski met collega's hoe  de informatie  op dat oppervlak bij de waarnemingshorizon kan overgaan op de Hawkingstraling die daar ontstaat. Rond dezelfde plek dus - een complicatie minder. 
Een vereiste  is dan wel dat eerst de nauwe band tussen de twee deeltjes in elk deeltjeantideeltjepaar (ook wel verstrengeling genoemd) wordt verbroken. En verbaasd concludeerden ze dat  zo'n verbrekingsproces het oppervlak  zo sterk moet verwarmen, dat een invallende astronaut ter plekke verpoederd zou worden. 
Onwaarschijnlijk, vindt theoretisch fysicus Erik Verlinde die vorig jaar een grote firewallconferentie bezocht. ,,Het druist in tegen het equivalentieprincipe van Einstein dat zegt dat  voor een astronaut  in vrije val  in een zwaartekrachtsveld de natuurwetten hetzelfde zijn als voor een astronaut in rust in de lege ruimte." 
't Hooft ziet evenmin iets in  zo'n spontaan oprijzende firewall. ,,Ik heb er geen bezwaar tegen om natuurkundige principes [zoals dat equivalentieprincipe, red.] overboord te gooien als dat  tot een betere beschrijving van de natuur leidt. Maar dat lijkt mij hier niet het geval: mij  lijkt dat deze snaarfysici opnieuw   tegen de informatieparadox zijn opgelopen." 
En welke stap heeft Hawking nu gezet? 
Hawking schaft niet de zwarte gaten af, maar de scherp gedefinieerde horizon daaromheen. In één klap maakt hij zo ook korte metten met  het idee dat  een dunne schil 'ruimtetijd' tot een firewall verhit zou kunnen worden.  
Zoals veel collega's ziet Hawking de overgang van gewone materie naar een compact zwart gat als een glijdende schaal, legt 't Hooft uit. Juist ook daarom beschrijft Hawking het zwarte gat niet  langer als een dichte materieklomp met  een verre horizon. Hij schetst het als een turbulente chaos van materie en energie. Een bad waarin ook  warmte zich verspreidt zodat een firewall  niet langer kan ontstaan. 
En de Hawkingstraling? 
Die blijft vanaf het oppervlak van die  turbulente zone ontsnappen. Net zo  blijft een verre waarnemer ogenschijnlijk een horizon zien, en blijft het holografisch principe  overeind.  Alleen:  voordat informatie op de Hawkingstraling wordt overgedragen, raakt die eerst op een ingewikkelde manier verspreid over de kolkende chaos.  
Zelfs al zou een waarnemer, puur theoretisch uiteraard, alle Hawkingstraling uit een verdampend zwart gat vangen, dan nog zou hij er dus geen wijs meer uit worden. Vandaar die verwijzing naar weerberichten in de titel van Hawkings paper. Als  het weer  voorspellen al onmogelijk is - omdat we nooit de beweging van elke regendruppel en elk molecuul in de atmosfeer in kaart kunnen brengen -, hoe zouden we dan deze chaos kunnen ontcijferen? 
Wat vindt 't Hooft? 
,,Meestal ben ik het hartgrondig met Hawking oneens, maar nu zitten we praktisch op één lijn", zegt hij. ,, Hij gebruikt andere argumenten die mij niet helemaal overtuigen, maar we komen tot dezelfde conclusie." Wel vindt 't Hooft  het jammer dat formules ontbreken. ,,Dat is een zwakte. Hawking kan natuurlijk in zijn omstandigheden geen formules opschrijven." 
Verlinde heeft hetzelfde bezwaar, ,,al is het bewonderenswaardig dat Hawking zozeer op de hoogte blijft van wat er speelt", zegt hij.   ,,Ik begrijp alleen niet dat Hawking de achterliggende theoretische formules op een klassieke manier zou willen afleiden. Maar het idee van een turbulent warmtebad is aantrekkelijk." 
Brengt het fysici ook dichter bij een  theorie,  die de tegenspraak tussen de zwaartekrachtstheorie en de quantummechanica opheft? 't Hooft: ,,Ik denk dat het nog erg lang zal duren eer we zo'n overkoepelende theorie vinden. Het is denkbaar dat we er nooit achterkomen. Of dat we alleen kunnen aangeven: ja, dit is aannemelijk. Maar het streven moet steeds zijn:  het formuleren van exacte wetten die de natuur zo volledig mogelijk beschrijven." 
Ik stel een andere oplossing van de informatieparadox voor' 
Stephen Hawking 
Meestal ben ik het hartgrondig met Hawking oneens, maar nu zitten we praktisch op één lijn' 
Gerard 't Hooft 
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Racism + Xenophobia (93%); Communities + Neighborhoods (90%); Physics 
(80%); Computer Science (69%); International Trade (64%); Territorial + National 
Borders (64%); Unofficial Economy (63%); Astronomy + Space (62%)
Industry: Destinations + Attractions (75%); Retail + Wholesale Trade (67%)
Load-Date: April 22, 2014

End of Document
Op de rand van het zwarte gat

Op de rand van het zwarte gat

Page 2 of 7

Page 2 of 7





