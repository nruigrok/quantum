Lawrence Krauss over iets dat ontstaat uit niets
NRC Handelsblad
18 september 2012 dinsdag
Copyright 2012 NRC Media B.V. All Rights Reserved

Section: Wetenschap; Blz. 17
Length: 579 words
Byline: Bruno van Wayenburg
Body

SAMENVATTING
Natuurkundige Lawrence Krauss was in Nederland. Zijn boek 'Universum uit het niets - waarom is er iets is in plaats van niets', verscheen zojuist in Nederlandse vertaling.
VOLLEDIGE TEKST:
'En, waarom is er iets in plaats van niets?' is de openingsvraag. De auteur, bestraffend: ,,Eigenlijk is dat de verkeerde vraag. 'Waarom' impliceert dat er een bedoeling is, en dan kom je al snel uit op 'God' . Dat is natuurlijk intellectuele luiheid. De juiste vraag is: 'Hoe is er iets in plaats van niets?' Maar dat klinkt een beetje raar."
Eén ding kun je Lawrence Krauss (48) niet ontzeggen: voor een kosmoloog is hij heel duidelijk. Bij het grote publiek werd  de Amerikaan, hoogleraar aan de Arizona State University, bekend door zijn boek De Wereld van Star Trek, over de (on)mogelijkheden van teleportatie (verplaatsing zonder de ruimte te doorkruisen) en warp drive (een fictieve technologie om ruimteschepen sneller dan het licht  te laten voortbewegen).
Als theoretisch natuurkundige was hij een van de bedenkers van het idee van 'donkere energie'. Dat is een mysterieuze eigenschap van de lege ruimte, waardoor het heelal niet alleen continu uitdijt, maar dat ook steeds sneller doet. Aanvankelijk een gek ideetje, zo beschrijft Krauss het in zijn boek,  maar daarna stapelde het experimentele bewijs zich op.
Lawrence Krauss over iets dat ontstaat uit niets
In de bibliotheek van het Amsterdamse Ambassade-hotel neemt Krauss de tijd om uit te leggen hoe donkere energie en andere kosmologische ideeën een heelal kunnen scheppen uit het niets. Met veel oneliners en priemende blikken, en af en toe een sneer naar religie.
Goed dan: hóe is er iets in plaats van niets?
,,Laten we beginnen met het niets. Vroeger dacht je dan aan een leegte, maar uit de quantummechanica weten we dat er op kleine schaal voortdurend virtuele deeltjes ontstaan en weer verdwijnen. Dat mag van de quantummechanica, zolang het niet te lang duurt. Dus zelfs het niets is een borrelend brouwsel van kortlevende deeltjes.
,,Een andere bouwsteen is de Algemene Relativiteitstheorie, de theorie van Einstein over de zwaartekracht. Die houdt in dat  ruimte en tijd actieve ingrediënten zijn: je kunt ze vervormen, en zelfs creëren of vernietigen. Een quantummechanische versie van die theorie hebben we nog niet, maar waarschijnlijk kunnen ook virtuele belletjes van tijd en ruimte heel even uit het niets ontstaan om dan snel weer te verdwijnen.
,,En dan is er nóg een ingrediënt: inflatie. Kort na de oerknal is het heelal in korte tijd extreem uitgedijd, een proces dat inflatie heet. Helemaal begrijpen doen we dat niet, maar bewijs is er volop. Het lijkt er zelfs op dat inflatie geen energie kost, maar juist energie oplevert. Het is the ultimate free lunch.
,,Als je dit nu allemaal combineert, kan een belletje ruimte en tijd, voor heel even ontsproten aan het niets, inflatie ondergaan, zodat het zich opblaast  tot een compleet heelal. En nu blijkt dat zo'n heelal precies de eigenschappen heeft die we in ons heelal zien; het heeft bijvoorbeeld precies dezelfde totale energie.
,,Je zult het nooit echt kunnen bewijzen, maar er bestaat een steeds plausibeler serie processen om te beginnen met niks, en te eindigen met een heelal. Zonder God. En dat moeten we vieren."
Wekt dit atheïstische triomfalisme geen weerstand in de VS?
,,Haha, inderdaad. Maar de grootste botsingen heb ik  met filosofen. Die vinden het maar niets dat ik me bemoei met het niets. Maar goed: uiteindelijk zullen ook filosofen irrelevant blijken voor deze discussie."
Classification

Language: DUTCH; NEDERLANDS
Publication-Type: Krant
Page 2 of 3
Lawrence Krauss over iets dat ontstaat uit niets
Journal Code: NRC Handelsblad
Subject: Physics (94%); Economic Conditions (74%); Inflation (74%); Spacecraft (73%); Astronomy + Space (63%)
Organization: ARIZONA STATE UNIVERSITY (57%)
Load-Date: September 18, 2012

End of Document
Page 3 of 3
