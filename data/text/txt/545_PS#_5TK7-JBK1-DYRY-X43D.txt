Signalementen
de Volkskrant
27 oktober 2018 zaterdag
Copyright 2018 De Persgroep Nederland BV All Rights Reserved

Section: Sir Edmund; Blz. 37
Length: 750 words
Highlight: Opbeurende nieuwsverhalen, de mooiste versjes van Weemoedt, een ijzingwekkend reisverhaal van Palin, Kuijers bijbel en andere net verschenen titels.
Body

Michael Palin (1943) geniet nog steeds faam als een van de leden van Monty Python's Flying Circus, het satirische programma rond John Cleese dat tussen 1969 en 1974 een legendarische status bereikte. Vanaf 1980 maakte hij vooral reisprogramma's voor de BBC. Zijn nieuwe boek, Erebus, het verhaal van een schip, is een direct uitvloeisel van zijn reis uit 1992 van de Zuid- naar de Noordpool. De voormalige kanonneerboot Erebus, die van stapel liep in 1826, was betrokken bij expedities naar de Zuidpool en de Noordpool - op zoek naar de veelgezochte en nooit gevonden Noordwest Passage. Het schip liep in 1845 vast in het ijs, en in de drie jaren daarna kwamen alle bemanningsleden om het leven. In 2014 werd het wrak aangetroffen in het Canadese Noordpoolgebied - het startpunt van Palins ijzingwekkend gedetailleerde verhaal van een verloren boot en haar bemanningsleden. 
De wereld is vaak wrang, gemeen en onrechtvaardig, schrijven Franka Hummels en Karin Sitalsing in En dan nu het goede nieuws, maar in donkere tijden 'zijn er altijd mensen die het licht aansteken'. Dat de kranten vooral volstaan met verhalen over de wrangheid en gemeenheid en niet met die andere stukken is logisch - 'kleine grootse acties zijn geen nieuws' - maar die andere verhalen zijn er óók. Een aantal van die opbeurende verhalen schreven Hummels en Sitalsing op, onder meer over een 14-jarige schooldirecteur, over jongeren die vriendschap sluiten met eenzame ouderen en over een ex-dakloze die nu stadswandelingen doet. 
In treinen/ sta ik dichter/ op een vrouw geplet/ Dan 's avonds/ op mijn echtgenote/ in bed.' Schrijft Lévi Weemoedt in het gedicht 'Forens' (hier in zijn geheel geciteerd), afgedrukt in de deze week verschenen bundel Pessimisme kun je leren!, de mooiste versjes uitgekozen door Özcan Akyol. Akyol schrijft in de inleiding dat hij zich 
Signalementen
schatplichtig voelt aan de dichter, omdat die hem heeft bevrijd van de drang om altijd maar hoogdravend te willen schrijven: 'Hij liet me zien dat literatuur en poëzie vele gedaanten kunnen hebben, ondanks de bezwerende teksten van mijn professoren tijdens de studie Nederlands.' 
Heb je ooit het heelal willen doorgronden?, vraagt Michael Brooks de lezer van zijn boek Cardano of het handboek van de kwantum-astroloog. 'Wanneer dat verlangen eenmaal in je ziel brandt - en dan bedoel ik bránden - is er geen weg terug. Daarom wijden sommige mensen hun leven aan de fysica. Of de filosofie. Of het boeddhisme. Of wiskunde. Ze zijn allen op zoek naar antwoorden.' Zelf specialiseerde Brooks zich in kwantummechanica, de theorie die op microscopische schaal beschrijft hoe de wereld werkt. In Cardano gaat hij 'in gesprek' met de Italiaanse zestiende-eeuwse astroloog en medicus Gerolamo Cardano, zijn 'intellectuele tijdgenoot': 'We denken allebei dat ruimte en tijd - en met name tijd - iets anders zijn dan wat jij en ik hebben geleerd te denken dat ze zijn.' 
Zelf werd hij gelovig opgevoed: elke ochtend begonnen ze op school met een Bijbelverhaal. Maar bij Guus Kuijer kwam het nooit als waarheid aan, zei hij in 2015 in een interview met de Volkskrant, 'eerder als flauwekul'. Het mooiste verhaal vond hij 'dat verschrikkelijke verhaal van Abraham die zijn zoon moet slachten. Kijk, als je een heel gelovige vader hebt, dan denk je: jaaah, daar zijn ze dus toe in staat; dus dat hakte er wel in.' Sinds 2012 verscheen elk jaar een deel van Kuijers De Bijbel voor ongelovigen. Nu zijn ze samengebracht in een prachtige, dikke, gebonden pil. 
Een roman over tinnitus: die was er nog niet. In De vorm van geluid schrijft Gregor Verwijmeren, behalve romanschrijver ook catalogiseerder van muziek in de bibliotheek van het Koninklijk Conservatorium in Den Haag, over een catalogiseerder van muziek die van de ene op de andere dag geluiden in zijn hoofd hoort. 'Niet meer: ik hier, geluiden daar, nee, de geluiden im Kopf, draagbaar en permanent, dichterbij dan ooit voor mogelijk gehouden, geluiden die een mens binnenstebuiten keren, uithollen tot er alleen nog maar gestold geluid is, hijzelf het geluid is geworden.' 
Bijna 55 jaar geleden werd de Amerikaanse president John F. Kennedy vermoord, vijf jaar later was zijn broer Robert het slachtoffer. Amerikadeskundige Frans Verhagen vertelt in het voorwoord van De Kennedy's hoe de moorden er destijds inhakten: 'Ook Robert werd in de dood verheven tot een onaantastbaar figuur, een grote belofte, wreed weggerukt op de drempel van een nieuwe, betere politieke wereld.'
Bekijk de oorspronkelijke pagina: pagina 37
Classification

Page 2 of 3
Signalementen
Language: DUTCH; NEDERLANDS
Publication-Type: Krant
Subject: Literature (94%); Writers (63%)
Load-Date: October 26, 2018

End of Document
Page 3 of 3
