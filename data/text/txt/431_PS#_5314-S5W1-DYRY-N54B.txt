Spelend de kosmos  vangen
NRC Handelsblad
4 juni 2011 zaterdag
Copyright 2011 NRC Media B.V. All Rights Reserved

Section: Wetenschap
Length: 2738 words
Byline: Margriet van der Heijden
Body

SAMENVATTING
Natuurkunde Roger Penrose richt zijn wiskundige blik op de grootste vragen denkbaar: die naar de oorsprong van de kosmos en van het menselijk bewustzijn.
Margriet van der Heijden
VOLLEDIGE TEKST:
Sir Roger Penrose (79) stapt uit de lift alsof hij van een andere wereld komt.  "Ah, yes, the journalist."  Hij knikt afwezig, draait zich om en gaat voor. De deur van zijn werkkamer in het Leidse Oortgebouw gaat van het slot, de linnen tas en  gekleurde snelbinders belanden op tafel en uit één van zijn zakken vist Penrose een kammetje. "Eerst mijn haar. Ik kwam op de fiets." Buiten zwiepen de boomtoppen heen en weer.
De  fotograaf kijkt welke  stoel in het mooiste licht staat. Is het die andere?   Geen probleem, of course, dan gaat Penrose daar toch zitten.  En nee, zegt Penrose, geen geschuif met notitieblokken.  "We draaien gewoon  het tafeltje om." Hij heeft het al in zijn handen.
Penrose is een geometrisch ingestelde wiskundige. Hij wentelt vermoedelijk     dagelijks voorwerpen - ook al zal  dat meestal in gedachten zijn. Zijn beeldende blik heeft hij in de loop van de jaren op de meest uiteenlopende wis- en natuurkundige onderwerpen gericht.
Van onmogelijke driehoeken (ze inspireerden Maurits C. Escher), tot zwarte gaten (samen met Stephen Hawking),  'niet-periodieke' betegelingen (onder wiskundigen befaamd), de werking van het bewustzijn (met omstreden ideeën)  en  de oerknal aan toe.  In zijn meest recente werk redeneert Penrose zelfs over wat  aan die oerknal  voorafging.
Tussen de bedrijven door schreef hij bovendien een reeks dikke en studieuze boeken voor leken. Cycles of time, uit 2010, over wat zich vóór de oerknal afspeelde,  is  de laatste daarvan.   The emperor's new mind vormde in 1989 Penrose's doorbraak bij het grote publiek - een lange en meanderende  tocht langs Turingmachines, 
Mandelbrötfractalen, de tweede stelling van Gödel,  Einsteins relativiteitstheorie, de quantummechanica, zwarte gaten en Weyl-krommen, allemaal om te onderbouwen dat een computer nimmer het menselijk bewustzijn zal kunnen nabootsen. "Maar met die kwestie heb ik me de laatste jaren  niet erg meer  beziggehouden."
Heeft u in februari wel gekeken naar IBM-computer Watson die Jeopardy! won, de moeilijkste Amerikaanse tv-quiz ooit?
"Nee. Wat voor quiz was dat? Op televisie? Helemaal gemist. Maar ik denk niet dat deze Watson mijn ideeën over bewustzijn  kan beïnvloeden."
U houdt vast aan het standpunt dat de huidige natuurwetenschappelijke inzichten niet toelaten het brein te doorgronden - laat staan na te bouwen?
"Ja, en wat mij meer interesseert dan deze quiz     is wat ik onlangs hoorde op een conferentie over het bewustzijn. Dat was in Stockholm,   daar gaf ik voor het eerst sinds lang weer een lezing over het onderwerp. De Indiase wetenschapper Anirban Bandyopadhyay presenteerde er metingen aan microtubili, kleine en symmetrische structuren in de hersencellen. Zijn proeven waren niet eerder gedaan, en ze lieten zien dat in zulke buisstructuren inderdaad quantummechanische effecten kunnen optreden, zelfs bij lichaamstemperatuur. Het zou interessant zijn als iemand ze probeerde te repliceren."
Samen met de tot dan toe onbekende Amerikaanse  anesthesioloog Stuart Hameroff opperde Penrose in 1994  dat het bewustzijn via zulke niet-deterministische  'quantumeffecten' wél begrepen kan worden. Hij beschreef die gedachte in het boek  Shadows of the mind.
De effecten moesten een cruciaal verschil tussen het menselijk bewustzijn en computers verklaren. Simpel gezegd: een  computer die blind berekeningen en algoritmes uitvoert, zal volgens Penrose nooit, zoals een patroonherkennend mens,  in één oogopslag kunnen zien of een bewering waar is, of niet waar, of zelfs geen van beide.
Neem de vraag of de som van twee even getallen eventueel een oneven getal kan zijn. 
Een computer die hardnekkig even getallen optelt, en blijft optellen, zal tot in het oneindige naar het antwoord zoeken. Maar een mens kan met pen, papier en wat verstand in een paar stappen aantonen dat het antwoord 'nee' is. Nog iets: een computer zal nooit spontaan een woordenrij  als 'deze zin is onbewijsbaar' kunnen bedenken, én doorgronden.
Op die claim  kreeg Penrose  veel kritiek van logici en computerexperts. Zijn gedachte dat quantumeffecten het verschil maken  in dat patroonherkennende en intuïtieve menselijke brein, leidde  daarna   tot nóg meer scepsis. De Zweeds-Amerikaanse fysicus  Mark Tegmark rekende voor dat hersencellen opereren op een tijdschaal die  tien miljard keer langer duurt dan de schaal waarop quantumeffecten aan het licht komen. Breinstructuren zijn  te groot en het  lichaam is te warm voor quantumeffecten, denken de meeste fysici.
Maar Penrose maakt zich om zulke tegenwerpingen niet druk.   "Het hoeven niet uitsluitend microtubili te zijn. In de synapsen van hersencellen zitten ook eiwitten met een opmerkelijke symmetrie. Waarom hebben ze die? Omdat symmetrie een voorwaarde is voor het optreden van quantumachtige effecten?
"Let wel, Hameroff en ik claimen niet zozeer dat de quantummechanica hier relevant is, maar iets heel nieuws,  wat zich op de grens afspeelt waar de quantumtheorie haar geldigheid verliest."
U bedoelt: nieuwe fysica op de grens tussen de wereld van het kleine,  beschreven door de quantummechanica, en die van het grote waar klassieke fysische  wetten gelden, en  Einsteins algemene relativiteitstheorie...
"Ja. Er zijn nog altijd geen experimenten gedaan rond  deze grens. En inderdaad, veel fysici zijn pragmatisch en bekommeren zich daar ook niet om. Voor de wereld van het kleine gebruiken ze  de quantummechanica, en voor die van het grote de 
relativiteitstheorie. Maar dat het daartussen wringt, staat buiten kijf."
En u zegt: de relativiteitstheorie vertrouw ik, maar  de quantummechanica is niet de fundamentele theorie waarvoor hij wordt gehouden?
"Daarin sta ik  niet alleen! Toen ik in Cambridge de zuivere wiskunde bestudeerde, volgde ik uit interesse ook de colleges van de befaamde fysicus Paul Dirac over quantummechanica. Al bij het eerste college wierp hij de vraag op over het kleine en het grote.
"Dirac noemde de quantummechanica destijds een 'voorlopige theorie'. En ik hou er niet van om  mijn zaak sterker maken door met namen te strooien, maar ook Einstein en Schrödinger (één van de grondleggers van de quantummechanica, red.) zagen  in dat de quantumtheorie beperkingen heeft. Juist om die tekortkomingen te illustreren bedacht Schrödinger  in 1935 zijn fameuze kat."
Wegens  zijn interesse in deze lang slepende kwestie  dacht Penrose  de afgelopen jaren mee over het  experiment waarin  Dirk Bouwmeester, befaamd quantummechanicus en hoogleraar  in Santa Barbara in de VS en in Leiden, die  beroemde kat uit de quantummechanica wil namaken.
Niet precies, want het 'beest' van Bouwmeester zal bestaan  uit lasers en spiegeltjes. Maar de essentie is hetzelfde: kan een tastbaar voorwerp uit de dagelijkse wereld zich onder bepaalde omstandigheden gedragen als iets minuscuuls en dus, volgens de wetten van de quantummechanica, in meerdere toestanden tegelijk verkeren? Dood zijn en levend - de kat? Heen en weer wiebelen én stilhangen - het spiegeltje?
Bouwmeester verwacht van wel. Penrose denkt van niet. Hij hoopt dat experimenten als die van Bouwmeester de weg naar  een betere en  fundamentelere  theorie wijzen.
In  zijn nieuwe model van de geschiedenis van de kosmos loopt Penrose  daar in zekere zin op vooruit, want hij  laat daarin alvast  een belangrijk onderdeel  van   de quantummechanica los - het zogeheten unitariteitsprincipe.
Volgens dat unitariteitsprincipe  kan  informatie over een quantumsysteem, die volgens de   quantummechanica besloten ligt in een  golffunctie,  niet verloren gaan. Zelfs niet in zwarte gaten, zo denken veel fysici. Maar ook op dit punt, vindt Penrose, zijn fysici te pragmatisch en gaan ze eraan voorbij  dat het wringt zodra je aan een quantumsysteem gaat meten. Want een meting dwingt zo'n systeem dat in meerdere toestanden tegelijk verkeert,  in één van die toestanden. Een quantumdeeltje dat tegelijk linksom en rechtsom draait, tolt  bijvoorbeeld vanaf die meting linksom. Alleen: waar blijft intussen de informatie over die andere toestand, het rechtsom draaien?
"De meeste fysici  berusten er tegenwoordig  in dat de informatie 'ergens' in de omgeving verdwijnt." Wappert met zijn  handen. "Maar ik denk zelf   dat het unitariteitsprincipe niet zo fundamenteel is als we  nu menen."
Het loslaten van dit principe maakt de toekomst van ons heelal extra duister, zo laat Penrose in Cycles of time zien. Want terwijl de kosmos steeds sneller uitdijt,  sterren uitdoven, en het donker wordt,  kouder en leger, zullen zo  zelfs zwarte gaten verdampen zónder nog de informatie prijs te kunnen geven over alles wat er ooit in verdween.
U schrijft in dat boek dat u, rond 2005,   gedeprimeerd raakte van de gedachte aan zo'n koud en leeg heelal...
"Ja, uiteindelijk zullen er vooral  zwaartekrachtsgolven overblijven en lichtdeeltjes. Die hebben geen interne klok en ervaren dus geen tijd. Voor hen geldt: 'eternity is no big deal', zoals de uitspraak luidt. Maar voor mensen klinkt zo'n eindeloos  donker en nagenoeg leeg universum vreselijk saai."
En toen bedacht u een oplossing met behulp van eerder werk uit de jaren zestig - sterk geometrisch?
"De essentie van dat werk was dat je ingewikkelde en rommelige berekeningen aan iets dat tot in het oneindige reikt, kunt opschonen en vereenvoudigen door die oneindige ruimte af te beelden op een eindig vlak. Escher heeft dat heel mooi geïllustreerd in zijn ets Engelen en duivels, waarin de cirkelomtrek oneindig representeert."
In die met engelen en duivels gevulde cirkel van Escher worden de op elkaar aansluitende figuren  naar de rand toe,  kleiner en kleiner, maar er komt geen einde aan.  Deze figuren gehoorzamen niet aan de euclidische meetkunde met rechte hoeken, van de middelbare school, maar aan de hyperbolische meetkunde .
Door de oneindige kosmos   op een  vergelijkbare manier af te beelden, kon u laten zien dat de saaie eindtoestand van het heelal aansluit op  de uniforme toestand die bij de oerknal hoort?
"Ja. De Leidse wiskundige Hendrik Lenstra heeft een paar jaar geleden aan een andere lithografie van Escher gewerkt, 'Prentengalerij'. Daarin heeft Escher een galerie met prenten vervormd afgebeeld, volgens weer andere meetkundige regels, maar in het midden zit een witte vlek. Daar liep Escher  vast. Lenstra heeft toen de lijnen in de prent met hulp van de computer als het ware doorgetrokken. Zo  liet hij zien dat in die witte plek weer een prentengalerij past, met weer een witte vlek, waarin weer een prentengalerij past..."
Luistert en knikt.  "Ja, dat is  wat jullie in Nederland het Droste-effect noemen. Voor mijn  nieuwe model van de kosmos zou ik eigenlijk  een hyperbolische afbeelding moeten hebben met ook zo'n lege plek: een gaatje waaruit je weer een afbeelding tevoorschijn  kan toveren en dan weer een."
Dat zou   Penrose's visie illustreren dat  onze kosmos er maar eentje  is in een lange keten waarin de ene kosmos de andere voortbrengt. In zijn laatste boek schetst hij hoe zo'n opvolging van zich ontwikkelende en weer desintegrerende universa tot stand kan  komen - met hulp van veel wiskunde én met allerlei  aannames. Want Penrose  geeft niet alleen het unitariteitsprincipe  van  de quantummechanica op, hij veronderstelt ook dat de bouwsteentjes van de materie op den duur mogelijk hun massa verliezen.
Het lijkt alsof het Penrose niet kan schelen  dat  aanwijzingen voor zulke aannames ontbreken. Bijna alsof het hem vooral gaat om het bedenken van wiskundig sluitende oplossingen. Maar zo is het ook weer niet, zegt hij. Zijn hoop is toch dat mathematischfysici ooit op een sluitende en experimenteel te bevestigen theorie stuiten die kan ophelderen  waar de kosmos vandaan komt én, zo hoopt Penrose, hoe het bewustzijn werkt. Resoluut:  "Nee, wis- en natuurkundigen zijn  zelfs nog niet in de buurt van zo'n theorie."
U hangt in die zoektocht  het min of meer Platoonse idee aan  dat onveranderlijke wiskundige principes de kosmos regeren en dat mensen ze moeten ontdekken?
"Ik hou niet  van die vraag, want hij wordt vaak zo  neerbuigend gesteld. Alsof het  veel verstandiger is om de natuurkundige theorieën te zien als zomaar beschrijvingen van de natuur. Maar het is waar:  ik ben  een aanhanger van dat Platoonse idee. Ik zie namelijk niet in wat je anders kunt zijn. Hoe beter we de wereld beschrijven, hoe mooier die in overeenstemming blijkt te zijn met onze mathematisch-fysische theorieën."
Die theorieën  zijn niet zomaar beschrijvingen?
"Dat denk ik niet, nee. Kijk, toen Newton zijn formules opstelde kon hij ze in metingen  tot op hooguit drie decimalen nauwkeurig verifiëren. Later bleken de formules tot op   7 decimalen  te kloppen! En toen Einstein zijn theorie ontwikkelde waren er nog amper metingen, terwijl recente metingen aan pulsars, pulserende sterren, de algemene relativiteitstheorie zelfs tot op 14 decimalen nauwkeurig bevestigen. Dat sterkt me in het idee dat die theorieën er al waren, lang voordat mensen ze ontdekten - in elk geval in dit universum waarin wij nu leven."
U heeft  uw meetkundige blik gericht  op twee grote vragen: wat is bewustzijn? En: waar komt de kosmos vandaan? Er is nog een derde vraag...
"Oh ja? Zijn  er drie grote vragen? Dat wist ik niet."
De derde in het rijtje is meestal: bestaat God?
"Ah! Ik ben geen gelovige en ik hang geen enkele religieuze doctrine aan. Tenzij  je misschien dat begrip zou willen oprekken tot de abstracte notie van de Platoonse wereld."
Knikt even. "Voor Plato en zijn ideale wereld waren drie elementen belangrijk: waarheid, schoonheid en moraal. Ik heb gezocht naar de wiskundige waarheid. Dat is de waarheid in zijn puurste vorm, die al ergens lijkt te bestaan en die je kunt ontdekken. En die trouwens niet per se steeds verbonden is met de fysische wereld.
"Schoonheid heeft een persoonlijk element, maar ik zou zeggen dat schoonheid ook belangrijk is in  de zoektocht naar wiskundige waarheden: tussen schoonheid en waarheid is in wiskundige formules  een samenhang.
"En de moraal... zonder bewustzijn is er geen moraal mogelijk. Zo hangen de zaken samen. Zelf denk ik dat er aan de moraal ook een Platoons element zit, dat het niet zomaar een sociaal verschijnsel is, maar een diepere oorsprong heeft. En als je dat religie noemt, oké, dat is dan hoe ver ik wil gaan."
Sir Roger Penrose, die twee maanden te gast is bij  de Universiteit Leiden, geeft op vrijdag 10 juni om 19 uur een publiekslezing: Are we able to see through the Big Bang, into another world? Gorlaeus Laboratorium, Einsteinweg 55, Leiden. Informatie en aanmelden: http://science.leidenuniv.nl/index.php/ medewerkers/lezing_penrose
Penrose denkt niet dat Schrödingers kat tegelijkertijd dood én levend kan zijn
Een geometrische blik
Sir Roger Penrose werd in 1931 geboren. Zijn ouders waren medici en speelden met hun drie zonen schaak, losten wiskundige puzzels op en bedachten 'onmogelijke' figuren.
De onmogelijke driehoek die Roger Penrose in 1954 bedacht en met zijn vader uitwerkte inspireerde Maurits C. Escher tot   de lithografieën Klimmen en dalen (1960)  en De onmogelijke waterval) (1961). Penrose zelf had toen al wiskunde gestudeerd aan het University College in Londen en een promotieonderzoek afgerond in Cambridge (1958).
Onder wiskundigen is  de sterk geometrisch en beeldend denkende Penrose beroemd om zijn Penrose-betegeling (1974). Deze 'tegels',  goed gekozen geometrische figuren, kunnen een vlak niet-periodiek bedekken. Dat wil zeggen dat het tegelpatroon zichzelf nooit herhaalt en dat het dus, als je het opschuift, nooit met zichzelf samenvalt.
Onder fysici is Penrose fameus wegens het werk waarin hij, samen met de beroemde Stephen Hawking, liet zien dat instortende zware sterren tot singulariteiten in de algemene relativiteitstheorie leiden, ofwel: tot zwarte gaten (1965), en  wegens zijn verdere bijdragen aan de relativiteitstheorie.
Wis- én natuurkundigen roemen Penrose omdat hij de  twistortheorie bedacht (1967) die een nieuwe benadering biedt van klassieke wiskundige vergelijkingen, tot nieuwe inzichten leidt en op termijn, zo hopen fysici,  mogelijk zelfs tot 'nieuwe fysica'.
Het grote publiek kent Penrose van de boeken waarin hij de lezers enthousiast meevoert langs de grote theorieën uit de wis- en natuurkunde en en passant filosofeert over  het menselijk bewustzijn en de herkomst van het universum.
Graphic

 
 Sir Roger Penrose met rond zijn portret op verschillende manieren ingekleurde Penrose-betegelingen, vlakvullingen die zichzelf nooit herhalen. 
FOTO Leo van Velzen
Deze onmogelijke driehoek van Roger Penrose uit 1954 inspireerde later M.C. Escher. 
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Mathematics (94%); Physics (80%); Computer Science (65%)
Load-Date: June 3, 2011

End of Document
Spelend de kosmos  vangen

Spelend de kosmos  vangen

Page 2 of 8

Page 2 of 8





