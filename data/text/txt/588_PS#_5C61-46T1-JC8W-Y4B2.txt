Dalai lama; In Nederland
NRC Handelsblad
12 mei 2014 maandag
Copyright 2014 NRC Media B.V. All Rights Reserved

Section: Binnenland
Length: 538 words
Byline: Margriet Oostveen
Body

Zijne Heiligheid Dalai Lama zat te schmieren dat het een aard had op het podium van Ahoy. Ik had  te doen met zijn tolk, Benthe Jansen, die met haar lange, blonde haar tussen de topmonniken aan de voeten van de dalai lama zat. Tijdens de lunch zou ze vertellen dat  ze ,,gewoon" een telefoontje had gekregen met het verzoek de woorden van Zijne Heiligheid te helpen ontcijferen. Wat ze inmiddels ,,dapper en stom" van zichzelf noemde. 
Het viel ook niet mee. ,,Dat wil zeggen dat er eh, een basis is op basis waarvan de leegte wordt gerealiseerd", zei Benthe dan bijvoorbeeld net: ging de dalai lama voor elfduizend man weer gek zitten doen met het oranje petje van de Boeddhistische Omroep Stichting op zijn hoofd. Of omstandig zijn veters strikken. Of in het Engels roepen: ,,Snel, snel, ik heb honger!"   
,,Het gevolg is afhankelijk van de oorzaak en dat zien we ook in de kwantumfysica."  Ik ging er maar eens bij rondlopen. Achter een kraampje van de Stichting Tibet Support Groep zat ,,volslagen agnost" Hans Wamsteker (75). ,,Je kúnt hier ook geen touw aan vastknopen", zei hij geruststellend. De Tibet Support groep steunt de strijd van de Tibetanen die nog binnen de grenzen van het door China geannexeerde Tibet wonen. Hans Wamsteker heeft de dalai lama zodoende een paar keer ontmoet en mag vandaag ook weer op audiëntie. Het weerhoudt hem er niet van de dalai lama ,,een soort paus" te noemen, die boeddhisten met een andere mening wel degelijk ,,excommuniceert".  Ik mag dit eigenlijk niet zeggen, zei Hans, maar de monniken in Tibet hebben het boeddhisme doelbewust zó ingewikkeld  gemaakt dat een doorsnee Tibetaan ook wel inziet dat hij het nooit zelf kan zonder superieur geschoolde monnikenelite. Die 
Dalai lama; In Nederland
monniken vergiftigen elkaar trouwens al sinds de zestiende eeuw, wist ik dat? En dacht ik dat een dalai lama ooit homovriendelijk was geweest? ,,Die illusie mag je best doorprikken", vond Hans Wamsteker. Mensen projecteren nu eenmaal ,,als groupies" veel te veel op de dalai lama. Maar verder ,,alle respect" voor hoe de dalai lama compassie predikte en zich voor Tibet had ingezet. 
Tijdens de lunch stonden er lange rijen voor de kraampjes van Unox. Wietske en Jan 
Kooman waren met hun dochter Marieke om 7 uur uit Veere vertrokken. Wietske en Marieke waren boeddhist. En Jan? ,,Ik ben nog zoekende", grijnsde Jan, gepensioneerd leraar Engels. Hij was maar gewoon protestant gebleven. ,,Toch ben je blij als ik mediteer", zei Wietske, ,,want dan ben ik niet zo aangebrand". Dit bevestigde Jan. 
Linda Markus (39) uit Tilburg ging aanvankelijk kwaad naar meditatieles. ,,Dat ik erheen fietste en dacht: Godverdomme! Ik kan ook met chips tv kijken!" Haar vriendinnen vonden het ,,keigoed" van haar. ,,Maar nu zoek ik geen verdieping meer!" riep Linda streng.  
Zelfs Hans Wamsteker, de agnost, was enigszins ontroerd dat elfduizend mensen met dezelfde vragen naar Ahoy kwamen. En een vrouw achter me op weg naar de uitgang zei tegen haar man: ,,De manier waarop leven gaat of zo. Dat is toch wel een soort van bijzonder." 
  Margriet Oostveen (m.oostveen@nrc.nl)  schrijft op deze plek een wisselcolumn  met Arjen van Veelen (a.v.veelen@nrc.nl)   
Homovriendelijk? De dalai lama? ,,Die illusie mag je best doorprikken"  
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Buddhists + Buddhism (95%); Religion + Spirituality (76%)
Load-Date: May 12, 2014

End of Document
Page 2 of 2
