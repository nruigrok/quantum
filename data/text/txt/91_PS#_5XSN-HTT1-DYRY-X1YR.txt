De wetenschappelijke topper van 2019: het zwarte gat
Trouw
20 december 2019 vrijdag
Copyright 2019 De Persgroep Nederland BV All Rights Reserved

Section: Nederland; Blz. 8
Length: 486 words
Byline: WILLEM SCHOONEN, REDACTIE WETENSCHAP
Highlight: JAARLIJSTJES - Wie leverde de grootste bijdrage aan de wetenschap? Wat was volgens de vakbladen de grootste doorbraak?
Body

Het gaat om wat je niet ziet: het gat in de geel-rode ring. Dit is de eerste opname van een zwart gat, een van de meest bizarre fenomenen in het heelal. De opname, die in april de kolommen haalde van vele kranten, waaronder deze, is een sterrenkundige topprestatie en volgens het Amerikaanse vakblad Science de grootste wetenschappelijke doorbraak van 2019. 
Volgens Heino Falcke, sterrenkundige aan de Radboud Universiteit in Nijmegen, doet het beeld denken aan de poorten van de hel. Falcke is een van de makers, samen met honderden collega's in alle delen van de wereld. Een zwart gat laat zich normaal niet zien; het is zo zwaar dat het alles opslokt, inclusief licht. Maar het geweld waarmee dat gepaard gaat, levert radiogolven op die weliswaar waanzinnig zwak zijn, maar die met een slimme combinatie van telescopen verspreid over de wereld én heel veel rekenwerk tot dit beeld werden gesmeed. 
Het naderende einde van het jaar levert ook in de wetenschappelijke tijdschriften ranglijsten op. Science maakte niet alleen zelf een keuze, maar vroeg het ook zijn lezers. Die kozen niet voor het zwarte gat, maar voor de doorbraak in de strijd tegen het ebolavirus. In klinisch onderzoek in de Democratische Republiek Congo bleken dit jaar twee nieuwe medicijnen effectief tegen een virus, waartegen tot nu toe geen kruid was gewassen. Pikant detail is dat dat onderzoek werd geleid door de viroloog die het ebolavirus identificeerde, toen het veertig jaar geleden voor het eerst de kop opstak: 
Jean-Jacques Muyembe-Tamfum. 
De wetenschappelijke topper van 2019: het zwarte gat
Muyembe-Tamfum staat ook in de jaarlijst van Nature. Die Europese concurrent van Science maakt geen ranglijst van doorbraken, maar van mensen die grote bijdragen hebben geleverd aan het wetenschappelijke jaar. Bovenaan staat Ricardo Galvão, de 72-jarige Braziliaanse natuurkundige, die met zijn instituut de tempoversnelling in de kap van de regenwouden in zijn land in kaart bracht. Tot woede van de Braziliaanse president Bolsonaro. Het kostte Galvão zijn baan, maar hij bleef aanvoerder in de strijd tegen ontbossing. 
Ook fysicus John Martinis is in de jaarlijsten van beide vakbladen opgenomen. Martinis leidt bij Google de ontwikkeling van een quantumcomputer. Zijn team riep dit najaar dat die machine in enkele minuten een som oploste, waarover een 'gewone' supercomputer vele duizenden jaren zou doen. 
De aankondiging werd door concurrenten met een korreltje zout genomen, en praktische betekenis heeft deze prestatie niet. Maar hij wordt door de vakbladen gehonoreerd, omdat hij het ochtendgloren markeert van een tijdperk. Dat waarin de mens zich bevrijdt van de beperkingen van de klassieke natuurkunde van de huidige computerchips, en zijn machines bouwt op de quantummechanica, de natuurkunde van het allerkleinste, waarin niets onmogelijk lijkt.
Een zwart gat laat zich normaal niet zien. Het is zo zwaar dat het alles oplost, ook licht. Bekijk de oorspronkelijke pagina: pagina 8
Graphic

 
Het eerste directe visuele bewijs van een zwart gat, april van dit jaar.
Classification

Language: DUTCH; NEDERLANDS
Publication-Type: Krant
Subject: Forests + Woodlands (78%); Educational Institution Employees (70%); Viruses 
(64%); Environment + Natural Resources (63%); Physics (62%)
Page 2 of 3
De wetenschappelijke topper van 2019: het zwarte gat
Industry: Forestry + Logging (94%); Forestry Regulation + Policy (94%)
Load-Date: December 19, 2019

End of Document
Page 3 of 3
