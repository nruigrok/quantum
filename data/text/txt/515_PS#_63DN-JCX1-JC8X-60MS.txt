Wetenschap is een emotie
de Volkskrant
21 augustus 2021 zaterdag
Copyright 2021 DPG Media B.V. All Rights Reserved

Section: Boeken en wetenschap; Blz. 8, 9
Length: 1347 words
Byline: MARK LEENHOUTS
Highlight: In zijn duizelingwekkende sciencefictiontrilogie probeert de Chinese schrijver Cixin Liu greep te krijgen op de chaos door zijn personages bevlogen te laten discussiëren over wetenschap en technologie.
Body

Recensie Cixin Liu
Wie opgroeit met westerse sciencefiction raakt eraan gewend dat de aliens ook altijd in de westerse wereld op aarde komen. In films vaak in de Verenigde Staten natuurlijk, en in de literatuur kan het ook het slaperige Britse platteland zijn: van de Tripods in H.G. Wells' War of the Worlds tot de Vogons in het hilarische Transgalactisch liftershandboek van Douglas Adams, waarin de aarde helaas moet wijken voor een nieuwe intergalactische snelweg. 
Maar we leven inmiddels in de 21ste eeuw en dus moeten we niet raar opkijken als het eerste contact met buitenaards leven net zo vanzelfsprekend plaatsvindt in China. In het China van de Culturele Revolutie bijvoorbeeld, zoals in Cixin Liu's onwaarschijnlijke bestseller, de trilogie Het drielichamenprobleem. Een eenzame wetenschapper, net als veel intellectuelen destijds gedesillusioneerd door de chaos om haar heen, beantwoordt daar met een simpele druk op de knop een oproep uit de ruimte: 'Kom ons maar veroveren, onze beschaving kan haar eigen problemen niet meer oplossen.' 
Het is het startschot voor een 1.750 pagina's lang wetenschappelijk verbeeldingswerk van duizelingwekkende, 'post-humanitaire' schaal. Springt het vanaf de jaren 1970 eerst nog met eeuwen vooruit, uiteindelijk kijkt het 18 miljoen jaar de toekomst in. En dat alles met een ernst en gedrevenheid die je misschien ook alleen maar in China kunt aantreffen. 
Sciencefiction is groot in China en niet in de laatste plaats, zo zeggen de schrijvers vaak zelf, omdat de maatschappelijke veranderingen er zo snel gaan dat sciencefiction voor velen 'gewoon de realiteit lijkt'. Zoals de niet-sciencefictionschrijver Yu Hua al zei in zijn klassiek geworden sociale roman Broers uit 2006: een Chinees heeft in de veertig jaar sinds de Culturele Revolutie evenveel meegemaakt als een Europeaan in de afgelopen vierhonderd jaar. Op zo'n schaal moet je dus denken. 
Geen wonder, kortom, dat Cixin Liu je onverstoorbaar zijn universum binnenleidt. De buitenaardse beschaving die aan de deur klopt, is die van Trisolaris, een planeet met drie zonnen die onder de invloed van het zogenaamde drielichamenprobleem onvoorspelbaar ten opzichte van elkaar bewegen. Soms is het ondraaglijk heet op Trisolaris, dan weer is er langdurig geen enkele zon te bekennen, een uitzichtloze klimatologische toestand. Op zoek naar een kolonie vinden ze de aarde, maar omdat het vierhonderd jaar zal duren voor ze die fysiek kunnen bereiken, zetten ze technologie op afstand in: sofonen, oftewel 'wetende protonen', die door het principe van kwantumverstrengeling de grenzen van ruimte en tijd kunnen overbruggen om op aarde alvast kennis te verzamelen. 
En te delen: er wordt een heuse Earth-Trisolaris Organization opgericht ter voorbereiding van hun komst, en de Trisolaranen proberen de sympathie van de aardse wetenschappers te veroveren door ze een computerspel te laten spelen waarin hun planeet wordt geïntroduceerd. Gestoken in een speciaal pak, zodat ze alles met al hun zintuigen ondergaan, nemen de spelers online de persona's aan van Chinese wijsgeren en figuren als Copernicus en Newton. De discussies die ze zo met elkaar voeren vormen een belangrijk onderdeel van het uitgebreid beschreven spel. 
Discussies, ja, dat is eigenlijk de hoofdmoot van de trilogie. De meeste personages zijn wetenschappers, op enkele politici en activisten na, en voortdurend leggen zij elkaar bevlogen alle theorieën en ontwikkelingen uit. Het is bijna de enige emotie die hen drijft, maar dat is ook precies zoals Liu het heeft bedoeld: in een interview met The New Yorker zei hij dat wetenschap, als pure bron van verbeelding, voor hem werkelijk emotie is, en dat hij daar alleen personages en situaties bij zoekt om zijn ideeën over te brengen. Al doet hij dat laatste weleens al te opzichtig, met zijn typische aardse bevlogenheid weet hij je toch bij de les te houden. 
Dit moet ook het verkoopsucces in met name Amerika verklaren, waar onder meer 
Barack Obama fan is, want de soms weinig subtiele plot biedt minder verrassends. Het Trisolaraanse charmeoffensief neemt al gauw grimmiger trekken aan: geschrokken door de exponentieel snelle vooruitgang van de menselijke kennis zijn de kolonisten bang tijdens hun 400-jarige reis hun technologische voorsprong te verliezen en beramen ze plannen om de aardse wetenschap af te remmen door een soort Trisolaraans 'natuurgeloof' te stichten, met technisch vernuft als 'wonderen'. Toch zal de mens onverschrokken het heelal intrekken, het 'donkere woud', zoals het tweede deel van de trilogie heet. 
Behalve de nieuwe, verbazende ideeën die de revue blijven passeren, over bewust aangelegde zwarte gaten en opvouwbare dimensies, is een ander deel van de aantrekkingskracht ongetwijfeld dat Liu in wezen de hele aarde omarmt. Het verhaal mag dan in China beginnen, ook internationale wetenschappers en de VN doen uiteindelijk mee, en niet in een bijrol. Waar Chinese literatuur in het algemeen sterk met China begaan is, en daardoor soms lastig de wereld over lijkt te gaan, heeft sciencefiction misschien baat bij een overduidelijke focus op 'de mensheid'. 
Dat geldt ook voor de andere Chinese sf-romans die zich in Engelse vertaling hebben doen gelden, al zijn die meer maatschappijkritisch van aard. In Folding Beijing van Hao Jingfang bijvoorbeeld, waarmee zij net als Liu de Amerikaanse Hugo Award voor het genre won, is de bevolking van de Chinese hoofdstad opgedeeld in klassen, die om beurten gebruik mogen maken van de ruimte. Per dagdeel vouwen de huisjes van de lageren zich in, met bewoners en al, om plaats te maken voor de uitklapbare woontorens van de hogeren. Ook ecologie is een thema, onder andere in Waste Tide van Chen Qiufan, waar iets misgaat op een (werkelijk bestaande) verwerkingsplaats voor elektronisch afval op een Zuid-Chinees eilandje, in de roman 'Silicon Isle' geheten. 
Hoezeer China ook gericht is op technologie, inclusief een overheid die conferenties en onderzoeksinstituten rond sciencefiction ondersteunt voor hun bijdrage aan het 'verbeelden van China's toekomst', de schaduwkanten worden dus net zo goed belicht. Misschien wel het sterkst in een vooralsnog onvertaald boek van Han Song, dat het verlies van Amerika's hegemonie aan China 'voorspelt'. Naast een Amerika in verval schetst het ook een Brave New World-achtig China, in de ban van kunstmatige intelligentie. Van deze Han Song komt ook het metaforische verhaal over een hogesnelheidstrein, toonbeeld van de vooruitgang, die door een botsing uit koers raakt en in een andere tijd en ruimte terechtkomt, waar hij eindeloos blijft doordenderen: waar gaat de nieuwe samenleving heen? 
Cixin Liu lijkt dit soort vragen te ontstijgen; niet dat hij onkritisch is, maar hij heeft nu eenmaal een ruime blik, waarmee hij meer in mogelijkheden denkt - een beetje zoals in de oude sciencefiction van Jules Verne, zijn grote inspiratiebron. Er is een vroege Chinese sf-roman uit 1902 die zich het China van 1962 voorstelt, waarin Shanghai de Wereldtentoonstelling mag houden en de hele wereld gretig Chinees leert. Dat jaartal had de schrijver Liang Qichao mis, het zou de tijd van het gesloten China zijn, maar vijftig jaar later, in 2010, waren beide zaken een feit. In datzelfde 2010 rondde Liu zijn drielichamentrilogie af - Liu, de aardling die niet per se van een groot China droomt, maar wiens 'wetenschappelijke emotie' onmiskenbaar een product is van zijn land.
Fictie
Cixin Liu
Het drielichamenprobleem Het donkere woud Het einde van de dood
***
Uit het Engels vertaald door Eisso Post en Richard Heufkens.
Prometheus; 400 pagina's; € 10.
Fictie
Cixin Liu
Het donkere woud
***
Uit het Engels vertaald door Eisso Post en Richard Heufkens.
Prometheus; 592 pagina's; € 22,50.
Fictie
Cixin Liu
Het einde van de doo
***
Uit het Engels vertaald door Eisso Post en Richard Heufkens.
Prometheus; 752 pagina's; € 25.
Springt het verhaal eerst nog met eeuwen vooruit, uiteindelijk kijkt het 18 miljoen jaar de toekomst in
China verandert zo snel dat sciencefiction voor velen 'gewoon de realiteit' lijkt, hoor je vaak
Bekijk de oorspronkelijke pagina: pagina 8, pagina 9
Classification

Language: DUTCH; NEDERLANDS
Publication-Type: Krant
Subject: Climate Change (93%); International Relations (81%); Climatology (80%); 
Embargoes + Sanctions (77%); Environment + Natural Resources (77%); Information 
Management + Technology (76%); Nontariff Barriers (75%); Freedom Of Expression 
(74%); Censorship (73%); Rule Of Law (69%); Pollution + Environmental Impacts (68%); International Trade (67%)
Industry: Internet + Www (93%); Manufacturing (73%)
Load-Date: August 20, 2021

End of Document
Wetenschap is een emotie

Wetenschap is een emotie

Page 2 of 5

Page 2 of 5





