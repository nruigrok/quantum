Einsteins blob 
de Volkskrant
26 september 2015 zaterdag
Copyright 2015 De Persgroep Nederland BV All Rights Reserved

Section: Sir Edmund
Length: 432 words
Byline: MARTIJN VAN CALMTHOUT
Body

Inzicht 
Is het kunst, of is het wetenschap? Het is beide, net zoals deeltjes tegelijk ook golven kunnen zijn. 
Ja wacht even, gaan we nou ook al kúnst doen in de wekelijkse wetenschappelijke beeldrubriek Inzicht? Zeker, althans deze aflevering. Omdat het verhaal van deze kunst toch vooral harde wetenschap is. De glanzendrode golvende blob met sprieten is geen gewone sculptuur, het is eigenlijk een grafiek, maar dan in drie dimensies. Een tastbare grafiek van het ontstaan van een van de vreemdste vormen van materie die er bestaan, het Bose-Einsteincondensaat. 
De blob is een van de eyecatchers van het Franse educatieve project toutestquantique.fr dat de laatste tijd met exposities, posters, flyers en animatiefilms op YouTube probeert de jonge Fransman aan de natuurkunde te krijgen. Ook daar worden jongeren namelijk liever de manager van een wetenschapper dan die wetenschapper zelf. 
Aan de vormgeving zal het in ieder geval niet liggen. Daarvoor tekenden Claire Lemerle en Thibault Berrido van bureau Dafox.co in Roubaix. Op instructie van fysici van de Université Paris Sud in Orsay maakten ze zichtbaar wat doorgaans alleen in formules uit te leggen lijkt: een wolk atomen beweegt kriskras door elkaar tot ze door afkoelen in een gezamenlijke quantumdans verzeild raken en uiteindelijk zelfs helemaal opgaan in één vreemd nieuw object, het condensaat. 
Einsteins blob
Dat is precies wat we zien. De sprieten zijn de banen van afzonderlijke atomen, een wirwar van warme kriskrasbewegingen die meer en meer samenvloeien en uiteindelijk een geheel vormen. Golvend, omdat zo'n condensaat een echt quantumding is. Een deeltje dat tegelijk een golf is, zeg maar, we kennen het raadsel. 
Maken is trouwens wat misleidend. De blob ziet er levensecht uit en lijkt uit te nodigen tot aanraken, en doet daarbij wat denken aan de driedimensionale gipsvormen waarmee chemici vroeger het condenseren, verdampen en bevriezen van stoffen met elkaar in verband brachten. Maar zo tastbaar is deze blob dus helemaal niet, het is een kunstige digitale computerrendering. Het ding, de lichtval, reflecties en schaduwen: een tekening, een illusie is het. Hooguit schreeuwt dit om de 3D-printer. 
Albert Einstein vertaalde en bewerkte in 1925 een artikel van de Indiër Nathan Bose over het condenseren van koude atomen, terwijl hij op bezoek was bij onze Hendrik Lorentz. Het manuscript hebben ze nog, in Leiden. Zeventig jaar later toonden drie Amerikaanse fysici het voor het eerst aan, wat ze meteen een Nobelprijs opleverde. 
Uitleg Henk Stoof (UUtrecht) en Julien Bobroff (UPSud) 
Bekijk de oorspronkelijke pagina: pagina 40, pagina 41
Graphic

 
Foto toutestquantique.fr
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%)
Load-Date: September 25, 2015
Page 2 of 3
Einsteins blob

End of Document
Page 3 of 3
