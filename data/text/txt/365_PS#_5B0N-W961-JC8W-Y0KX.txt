Vergeten bliepje, kosmisch gevolg
de Volkskrant
7 december 2013 zaterdag
Copyright 2013 De Persgroep Nederland BV All Rights Reserved

Section: Wetenschap; Blz. 4
Length: 421 words
Byline: MARTIJN VAN CALMTHOUT
Body

Astrofysica: donkere materie 
Een stroompulsje in een tien jaar oud experiment zou zomaar eens viervijfde van het universum kunnen verklaren. 
Enige verbazing heeft het bij hem zeker wel gewekt, bekent de Franse fysicus François Lefloch van het onderzoekscentrum CEA in Grenï¿1/2ble. Tien jaar geleden publiceerde hij een artikel over een vreemde stroomstoot in een supergeleidende chip. 
Maar daar meldt zich ineens een andere researcher uit een heel ander vakgebied, met een verklaring voor die vergeten bliep van destijds. Als theoreticus Christian Beck van het Isaac Newton Instituut in Cambridge gelijk heeft, was de oorzaak destijds een deeltje zogeheten donkere materie, neergekomen vanuit de ruimte. In dat geval moet het bovendien een zogeheten axion zijn geweest, legde Beck vrijdag uit in een artikel in het vaktijdschrift Physical Review Letters. 
Het heelal, weten astronomen allang, bevat pakweg viermaal zoveel materie die zwaartekracht geeft, als er in sterrenstelsels te zien is. Wat al dat donkere spul is, weet tot nog toe niemand, maar kandidaten zat. 
Favoriet zijn de zogeheten weakly interacting massive particles, kortweg wimps. De laatste jaren speuren grote ondergrondse detectoren naar de zeldzame keer dat zo'n wimp een gewoon atoom raakt. CERN kijkt voortdurend of ze niet toevallig bij de botsingen van protonen ontstaan. 
Een tweede opzie zijn axionen: lichte deeltjes die in de jaren zeventig werden bedacht om te verklaren waarom niet alles in de deeltjeswereld spiegelsymmetrisch is. Ook 
Vergeten bliepje, kosmisch gevolg
axionen hebben nauwelijks last van reguliere materie, maar zouden dus zomaar het heelal kunnen vullen met onzichtbare massa. Detectie van langsvliegende axionen vergt geen kolossale detectoren in diepe mijnen. Een bepaald type chip, de zogeheten josephsonjunctie volstaat ook, laat Beck zien. Gewoon op de keukentafel, als het moet. 
In een dergelijke chip zit een dunne isolerende laag tussen twee supergeleidende lagen. Dankzij de wetten van de quantumtheorie lekt daar nu en dan toch een elektron doorheen. En daar zit hem de crux van Beck's vinding. De formules voor het lekstroompje lijken als twee druppels water op die voor passerende axionen. Omgekeerd is alle extra stroom in een josephsonjunctie dus een potentiële passage van een axion. 
Beck spitte alle literatuur door op vreemde effecten in zulke schakelingen en hield Leflochs geval over. Lang geen overtuigend bewijs voor het bestaan van axionen, benadrukt Beck zelf. 'Maar wel een aansporing om toch eens een serieuze josephsondetector te bouwen.' 
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%); Superconductors (63%)
Load-Date: December 6, 2013

End of Document
Page 2 of 2
