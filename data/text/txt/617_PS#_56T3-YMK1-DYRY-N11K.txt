De ideale Nobelprijsleeftijd
Trouw
13 oktober 2012 zaterdag
Copyright 2012 PCM Uitgevers B.V. All Rights Reserved

Section: Tijd; Blz. 32
Length: 501 words
Body

reacties naar tijd@trouw.nl
Voor wie met zijn hoofd werkt, zijn de weken van zelfreflectie aangebroken: de Nobelprijzen worden bekendgemaakt. Zoals de Olympische Spelen je elke vier jaar inpeperen dat je geen jonge god (meer) bent, zo herinnert het seizoen van de wetenschappelijke prijzen je eraan dat je niet (meer) zo veelbelovend bent.
Of dat laatste terecht is, is maar de vraag. Sportprestaties kun je per definitie goed meten, maar voor intelligentie ligt dat stukken gecompliceerder, om over creativiteit maar te zwijgen. Toch wordt er wel van uitgegaan dat ook hersenen jong moeten zijn om te excelleren. Waarom anders zou deze krant vorige maand een prijsvraag hebben uitgeschreven voor ideeën om de bio-diversiteit te verdubbelen samen met Staatsbosbeheer en Wereld Natuur Fonds en daarbij de bijdrage van mensen van boven de 35 bij voorbaat als tijdverspilling afdoen?
Om er achter te komen of dat terecht is, zou je kunnen kijken naar de winnaars van de 
Nobelprijzen. Dat deden Benjamin Jones en Bruce Weinberg, van Northwestern University en Ohio State University, vorig jaar in het toonaangevende wetenschappelijke tijdschrift PNAS. Van alle 525 Nobelprijswinnaars sinds het instellen van de prijs in 1901 tot en met 2008 brachten ze de loopbaan in kaart, en bepaalden de leeftijd waarop zij de prestatie leverden die hen, soms pas vele jaren later, de eer bracht.
Die leeftijd verschilt per wetenschapsgebied. Natuurkundigen scoren als ze gemiddeld 37 zijn, en dat is drie jaar eerder dan chemici. Maar dat is aan het veranderen: als je kijkt naar de ontdekkingen die na 1985 zijn gedaan, dan was de betrokken natuurkundige wel 50 jaar oud, vier jaar ouder dan de gemiddelde chemicus.
De ideale Nobelprijsleeftijd
Als je de Nobelprijzen natuurkunde op een rijtje zet, blijkt hoe dat komt: de leeftijd waarop een ontdekking wordt gedaan, stijgt in beide vakgebieden in de loop der jaren, maar er was één uitzonderlijke periode waarin natuurkundige ontdekkingen juist op jongere leeftijd werden gedaan: het begin van de twintigste eeuw. Dat was de tijd van de grote doorbraken in de kwantummechanica, een toen gloednieuw onderdeel van de natuurkunde dat het gedrag van de allerkleinste deeltjes en van licht beschrijft, en allerlei oude noties naar de prullenbak verwees.
Juist in zo'n revolutionaire periode, aldus de onderzoekers in PNAS, hebben jongeren een grotere kans om zelf baanbrekend onderzoek te doen. Je hoeft niet gepokt en gemazeld te zijn in eerder bestaande ideeën als je bezig bent met onderzoek dat die ideeën onderuit haalt. Buiten zo'n periode ligt het anders: de hoeveelheid wetenschappelijke kennis neemt almaar toe, dus je moet steeds langer in de leer voordat je zelf kunt gaan schitteren. Daardoor stijgt de leeftijd van Nobelprijsprestaties.
Voor het verdubbelen van de biodiversiteit lijken Trouw en de beide natuurorganisaties hun hoop dus eerder te vestigen op een revolutie in het natuurbeheer dan aan een goed idee op basis van grondige kennis. Daar spreekt een zekere wanhoop uit.
Bas den Hond (53)
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Physics (94%); Awards + Prizes (92%); Educational Institution Employees (89%)
Load-Date: October 12, 2012

End of Document
Page 2 of 2
