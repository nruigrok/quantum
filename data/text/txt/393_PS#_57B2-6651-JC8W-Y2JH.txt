Nederland staat op de nanokaart
Het Parool
22 december 2012 zaterdag
Copyright 2012 Het Parool All Rights Reserved

Section: Wetenschap
Length: 1050 words
Byline: JAN LIBBENGA
Body

51 miljoen euro: nooit eerder is er zoveel geld beschikbaar geweest voor nanoonderzoek in Nederland. Onderzoeker Cees Dekker heeft grootse plannen.
Kijken, controleren en bouwen op de ultieme kleine schaal van de tastbare materie: atoom voor atoom, op een manier die een paar jaar geleden nog volstrekt ondenkbaar was. 
Cees Dekker, sinds twee jaar directeur van het Delftse Kavli Instituut, harkte 51 miljoen euro onderzoeksgeld bij elkaar. Een bedrag waarmee Nederland weer even vooruit kan met de nanowetenschap. 
Dekker uit Delft en zijn Leidse collega's leiden het wetenschappelijk onderzoek. Hij kan het multidisciplinaire karakter ervan niet genoeg benadrukken. Het programma NanoFront omvat, om maar eens wat te noemen, de nanomachinerie van proteïnen in de cel. 
Maar ook het koppelen van biologische systemen aan elektronische schakelingen staat op de agenda, net als moleculaire elektronica en quantum-informatieverwerking. Oftewel, onderzoek naar het allerkleinste. 
Hiervoor krijgen de universiteiten van Delft en Leiden samen 36 miljoen euro van de overheid, en met investeringen van de universiteiten zelf komt het totale bedrag op 51 miljoen. 
Er moest hard aan getrokken worden, wil Dekker toegeven, verwijzend naar de subsidieaanvraag van zeker zestig pagina's. "We doen zo te zeggen weer mee met de finale van de Olympische Spelen. Hadden we dat geld niet gekregen, dan waren we naar de subtop afgezakt." 
"We kunnen nu belangrijke onderzoekers uit het buitenland aantrekken, die anders misschien naar Zwitserland en Duitsland waren gegaan. Een nieuwe geleerde die een onderzoeksgroep wil opzetten, kost al gauw één tot twee miljoen euro." 
Dekker vindt het belangrijk dat ook geld wordt gestopt in wat hij noemt de buitenste grenzen van de wetenschap. "De grootste vernieuwingen komen voort uit fundamenteel onderzoek. Het is belangrijk dat we dat voor Nederland behouden, anders verdwijnt de innovatie naar plaatsen als Sjanghai en worden wij het museum van de wereld." 
Niet dat het onderzoek zelf de afgelopen jaren onder druk heeft gestaan. In tegendeel: 
2012 was zelfs een uitzonderlijk goed jaar voor de wetenschappers van het Kavli Instituut. Dekker ontving de ISNSCE Nanoscience Prize 2012 voor 'uitmuntende ontdekkingen en bijdragen op het gebied van (biomoleculaire) nanowetenschappen en nanotechnologie'. 
Zijn eigen onderzoeksgroep heeft eerder dit jaar vastgesteld dat dna -het alfabet van al het leven - nauwkeurig de locatie coördineert van de eiwitten die de celdeling sturen. De onderzoekers deden die ontdekking met E-coli-bacteriën, die zeer vreemde vormen hebben. 
Ook werd dit jaar een sleutelonderdeel ontdekt van het mechanisme voor dna-herstel. Als er een breuk in de dubbele helix van het dna optreedt, gaat het losse uiteinde op zoek naar eenzelfde dna- sequentie, en gebruikt deze als sjabloon voor de reparatie. 
De Delftse Kavli-groep van Leo Kouwenhoven zorgde eerder dit jaar voor de grootste opwinding met de ontdekking van het zogeheten Majorana-deeltje, dat de kwantumcomputer stappen dichterbij brengt. 
Zo'n computer zou het rekenen met zeer complexe databestanden enorm kunnen versnellen. De instabiliteit bij metingen van de huidige experimentele kwantumcomputers lijkt met de vondst van dit deeltje verleden tijd. 
Maar de opwinding houdt niet op bij kwantumcomputers. De ontdekking van het Majoranadeeltje kan ook een heel nieuw en onbekend hoofdstuk van de fundamentele natuurkunde openen. Een gangbare theorie veronderstelt immers dat de mysterieuze 'donkere materie', die het grootste deel van het heelal vormt, uit Majorana-fermionen bestaat. Fermionen zijn de bouwstenen van alle materie. 
Twee grote ontdekkingen op heel ander terrein binnen hetzelfde onderzoeksinstuut, dat maakt het Kavli Instituut internationaal uniek. 
Dekker, vaak aangehaald als de meest geciteerde wetenschapper van Nederland, is zelf het voorbeeld van een multidisciplinair wetenschapper. 
Hij studeerde medische fysica in Utrecht. Maar daarna ging hij meer de kant op van de vastestoffysica en mesoscopische fysica, het nieuwe onderzoeksgebied dat deeltjes bestudeert tussen microtechnologie en de nanotechnologie. 
Hij ondernam uitstapjes naar onderzoekslaboratoria van IBM in de Verenigde Staten, waar hij aan supergeleiders werkte. Enkele jaren later zat Dekker alweer in een heel andere hoek, met zijn onderzoek naar koolstofnanobuisjes, kleine koolstofstructuren op moleculair niveau. 
"Ik word toch altijd weer getrokken door terreinen met grote witte vlekken op de landkaart; ik richt me graag op vragen die onbeantwoord zijn gebleven. Die vind je nu vooral bij de biologie." 
De fundamentele vragen bij biologische processen zijn wezenlijk anders dan bij kwantumeffecten, vertelt Dekker. "Je komt wel kwantumprocessen tegen in de natuur, fotosynthese is een goed voorbeeld. Maar het speelt geen hoofdrol in de biologie. Wel is het zo dat we in beide vakgebieden dezelfde instrumenten gebruiken. Denk aan beeldtechnieken. Wij kunnen nu statische beelden maken van processen, maar we willen straks bewegende beelden van een levende cel of een chemische reactie in echte condities vastleggen." 
Eén van de spannendste velden in de nanowetenschap vindt Dekker de bouwstenen van levende cellen. Een nieuwe wetenschap is synthetische biologie, waarbij je biologische structuren kunt bouwen of manipuleren. Daar wil Dekker ook nog wel eens wat mee doen. 
Een uitdaging des te meer voor deze wetenschapper, die als redacteur van boeken als Geleerd en gelovig nooit een geheim heeft gemaakt van zijn 'weldoordachte christelijke geloof'. "Die overtuiging staat los van mijn belangstelling voor het allerkleinste, zij het dat door dit werk mijn bewondering voor de Schepper alleen maar is toegenomen." 
Nu het geld binnen is, moet er nog veel werk worden verricht. Dekker is bezig een managementteam samen te stellen dat het onderzoek in goede banen moet leiden. 
NanoFront moet onder meer een impuls geven aan aanstormend talent. Dekker verwacht ongeveer honderd nieuwe posities te kunnen vullen, waaronder zeven voor internationale topwetenschappers. Zelf wil hij onderzoek blijven doen. "Sturing geven aan zo'n onderzoeksconsortium is leuk, maar zelf onderzoeken is nog veel leuker."
'Mijn geloof staat los van het onderzoek dat ik doe'
'We kunnen nu wetenschappers van buiten aantrekken'
Graphic

 
De wetenschap van bionano levert mooie plaatjes op, zoals cellen van een miljardste meter in doorsnee.
Cees Dekker/TU Delft
Classification

Language: DUTCH; NEDERLANDS
Publication-Type: Krant
Journal Code: Het Parool
Subject: Nanotechnology (94%); Experimentation + Research (82%); DNA (80%); 
Physics (74%); Educational Institution Employees (64%); Teaching + Teachers (62%); 
Biotechnology + Genetic Science (61%)
Industry: Computing + Information Technology (84%)
Load-Date: December 21, 2012

End of Document
Nederland staat op de nanokaart

Nederland staat op de nanokaart

Page 2 of 4

Page 2 of 4





