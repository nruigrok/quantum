Druppeltjes met gekke loopjes op vloeistoftrampoline; Beeld van de week
NRC Handelsblad
5 oktober 2013 zaterdag
Copyright 2013 NRC Media B.V. All Rights Reserved

Section: Wetenschap
Length: 311 words
Body

Wat gebeurt er als een druppel  siliconenolie op het oppervlak valt van een vloeistofcilinder die op een trilplaat staat? Al in 2005 lieten fysici uit Parijs zien dat zo'n druppeltje niet alleen stuitert  als op een trampoline, maar dat het zelfs over het vloeistofoppervlak aan de wandel kan gaan. Dat doet het al stuiterend - het lijkt wel huppelen. Fysici  en wiskundigen van het Massachusetts Institute of Technology  hebben   in een  serie proeven  dat kunstje nu verfijnd. Ze inventariseerden alle 'loopjes'   die de druppels kunnen vertonen, zoals 'chaotisch' en 'mank', en ze lieten  twee druppels om elkaar heen  stuiteren.       (Physics of Fluids, 1 oktober). 
De opnamen hiernaast komen uit filmpjes daarvan. Het team monteerde bovendien filmpjes uit uitsluitend opnames van  de momenten waarop de druppels  het oppervlak raken. In die filmpjes lijken   de druppels  heen en weer  te zoeven - voortgestuwd door de golven die ze   zelf bij elke inslag op het vibrerende oppervlak maken. Zo gaat het eigenlijk ook, want  het  druppeltje wordt   instabiel  als het stuitert op die golven. Zo veert het niet langer  recht omhoog terug, maar een beetje naar opzij - alsof het een stapje maakt. Twee druppels kunnen dan    zelfs om elkaar heen  gaan dansen op gezamenlijke golven.    
Het  gestuiter doet  fysici  denken  aan het model waarmee Louis de Broglie in 1926 het quantummechanisch gedrag van deeltjes zoals elektronen probeerde te beschrijven. De huidige interpretatie is dat een elektron deeltje én golf tegelijk is.  De Broglie dacht echter dat deeltjes als elektronen voortgesleept werden door een golf, als drijfhout op zee. De druppels op het vibrerende vloeistofoppervlak illustreren dat idee nu perfect. Het verrassende  is bovendien dat er inderdaad  allerlei  quantummechanische verschijnselen mee na te bootsen zijn. 
Druppeltjes met gekke loopjes op vloeistoftrampoline; Beeld van de week
Margriet van der Heijden 
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Superconductors (93%); Trial + Procedure (92%); Police Forces (88%); Fiber 
Optics (75%); Film (75%); Law Enforcement (68%); Medical Marijuana (68%); Physics 
(68%); Information Management + Technology (64%); Meteorology (63%)
Organization: MASSACHUSETTS INSTITUTE OF TECHNOLOGY (57%)
Industry: Computer Equipment (76%); Construction (68%); Construction Materials + Components (68%)
Load-Date: October 4, 2013

End of Document
Page 2 of 2
