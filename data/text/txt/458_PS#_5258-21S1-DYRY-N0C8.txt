WETENSCHAPSNIEUWS
de Volkskrant
12 februari 2011 zaterdag
Copyright 2011 PCM Uitgevers B.V. All Rights Reserved

Section: WETENSCHAP; Blz. 3
Length: 632 words
Body

Glas kan smelten bij het absolute nulpunt
simulaties Dat glas smelt bij voldoende verhitting, weet iedereen. Nu voorspellen quantumtheoretici dat dat ook gebeurt als een glasachtige structuur tot het absolute nulpunt wordt afgekoeld. In een artikel in Nature Physics laten theoreticus Thomas Markland en collega's van Columbia University in New York met simulaties zien dat bij afkoeling de bewegingsvrijheid van atomen als verwacht afneemt. Bij extreme koeling maken de wetten van de quantummechanica dat atomen niet meer op één plaats zijn, maar zijn 'uitgesmeerd'. Daardoor gedraagt het geheel zich als een vloeistof. De universiteit van Tel Aviv wil proeven gaan doen om te zien of de voorspelling klopt.
Parkinson ondermijnt ook het taalvermogen
DOPAMINE De ziekte van Parkinson tast niet alleen de motoriek aan van patiënten maar ook hun taalvermogen. Dat concludeert Katrien Colman in haar proefschrift waarop ze volgende week aan de Rijksuniversiteit Groningenpromoveert. Door een tekort aan dopamine in de hersenen worden hersenfuncties aangetast die de aansturing van het gedrag regelen in nieuwe situaties. Die aantasting blijkt ook tot problemen met taal te leiden. Patiënten kunnen bijvoorbeeld geen ingewikkelde zinsconstructies meer maken doordat ze aan het einde van de zin het begin alweer vergeten zijn. Patiënten zijn er volgens Colman bij gebaat als in eenvoudige zinnen met hen wordt gecommmuniceerd.
Prenatale operatie helpt kind met open rug
Ruggenmerg Kinderen met spina bifida die al in de baarmoeder worden geopereerd, hebben daar later veel baat bij. Artsen van The Children's Hospital in Philadelphia opereerden 158 baby's voor de geboorte en vergeleken hun conditie in de jaren erna met die van baby's die meteen na de geboorte waren geopereerd. De motorische functies van de eerste groep bleken een stuk beter. Zo was de kans dat ze later 
WETENSCHAPSNIEUWS
zelfstandig kunnen lopen twee keer zo groot. Het onderzoek is deze week online gepubliceerd in The New England Journal of Medicine. Patiënten met spina bifida hebben een opening in de neurale buis. De schade die dat aanricht, neemt toe tijdens de zwangerschap. Bij de operatie wordt de opening in de neurale buis gedicht. Bij de prenatale ingreep gebeurde dat tussen de 19de en de 26ste zwangerschapsweek.
Russen bereiken Vostok-meer niet voor de winter
IJSBORING Met nog maar 96 voet ijs te gaan, heeft een Russisch boorteam op de Zuidpool zijn poging opgegeven om het Vostok-meer te bereiken dat onder kilometers ijs is opgesloten. Op 6 februari vertrok het laatste vliegtuig voor de winter van de Vostokbasis. Het boren wordt in december van dit jaar hervat. Het Vostok-meer is vermoedelijk al miljoenen jaren afgesloten van de buitenwereld. Mogelijk is er leven dat al die tijd in isolement is geëvolueeerd.
Hartcellen met afwijking gekweekt uit huidcellen
STAMCELLEN Amerikaanse wetenschappers van Stanford University hebben menselijke hartcellen gekweekt uit huidcellen van patiënten met een ernstige erfelijke hartziekte. De huidcellen werden eerst omgeprogrammeerd tot zogeheten pluripotente stamcellen. De kloppende hartcellen in het lab hebben hierdoor dezelfde mutatie als de jonge patiënten met het Timothy-syndroom. Voordeel van deze 'ziekte in een petrischaaltje'-aanpak, die voor het eerst is toegepast, is dat de onderzoekers de ziekte op celniveau kunnen bestuderen. Zo ontdekten ze een chemisch stofje dat de mutatie mogelijk ongedaan kan maken. De onderzoekers hebben hun bevindingen online gepubliceerd in het tijdschrift Nature (9 februari).
Nu in de videoreeks van De Jonge Akademie en de Volkskrant: JURIST CARLA SIEBURGH over de Europese invloed op het Nederlandse privaatrecht. Europa gaat niet alleen lidstaten aan, maar ook de burgers onderling. Wat doet dat met rechten en plichten? http://vk.nl/akademie
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Congenital Disorders (94%); Cancer (69%); Chronic Diseases (68%)
Page 2 of 3
WETENSCHAPSNIEUWS
Industry: Pharmaceuticals Agents + Products (73%)
Load-Date: February 12, 2011

End of Document
Page 3 of 3
