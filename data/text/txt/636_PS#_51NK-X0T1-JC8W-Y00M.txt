Goddank is onderzoek niet a priori nuttig
de Volkskrant
10 december 2010 vrijdag
Copyright 2010 PCM Uitgevers B.V. All Rights Reserved

Section: OPINIE EN DEBAT; Blz. 22
Length: 895 words
Body

De Nobelprijs voor de Fysica 2010 die mijn collega's en vrienden Andre Geim en Kostya Novoselov vandaag ontvangen, laat heel goed zien waarom fundamenteel, door nieuwsgierigheid gedreven onderzoek zo belangrijk is. Andre en Kostya zijn vrije vogels. Zo konden zij grafeen ontdekken een materiaal met een miljardenbelofte. Hun werk laat zien dat je innovatie niet kunt bestellen, zoals het kabinet lijkt te willen. Vrij, degelijk en goed onderzoek leidt tot een Nobelprijs en daarmee tot de innovatie waar onze samenleving zo'n behoefte aan heeft.
Andre Geim vertelt graag het verhaal over een stel toeristen op dolfijnenexcursie. Het is al bijna donker. De zon gaat prachtig onder boven zee. En ja, daar duiken ze dan eindelijk op. Dolfijnen  Wat zijn ze groot. Wat zijn ze mooi. Wat zijn ze magisch. De toeschouwers zijn tot in hun diepste wezen ontroerd. Een vraag van een klein jongetje breekt de betovering. 'Kun je ze ook opeten?' Geim vertelt het verhaal als antwoord op de vraag naar mogelijke toepassingen van zijn onderzoek. Wetenschappelijke ontdekkingen hebben een intrinsieke waarde - ook als ze nog niet (direct) toepasbaar zijn.
Geim en Novoselov krijgen hun Nobelprijs voor 'baanbrekende experimenten aan het tweedimensionale materiaal grafeen'. Die experimenten deden ze vanuit puur fundamentele fysische interesse . De motivatie was vooral dat theoretisch was voorspeld dat een compleet tweedimensionaal kristal onmogelijk was, en dat het leuk was zo een bewering onderuit te halen door experimenteel het tegendeel aan te tonen.
Al snel bleek dat grafeen uitzonderlijke eigenschappen had. Het is de best mogelijke geleider, een potentieel extreem snelle transistor, het kan dienen als elektrode voor LCD-schermen omdat het zo transparant is, het blijkt extreem taai en sterk te zijn, het kan omgebouwd worden tot een chemisch selectieve detector, en de elektronen erbinnen blijken zich net zo te gedragen alsof zij bijna met de lichtsnelheid bewegen, 
Goddank is onderzoek niet a priori nuttig
waardoor grafeen ook als een laboratoriummodel voor relativistische deeltjes kan dienen. Dat de Nobelprijs zo snel na de ontdekking wordt verleend (zes jaar na de eerste publicatie), laat zien hoezeer deze ontdekking zowel vanuit fundamenteel oogpunt, maar ook met het oog op mogelijke toepassingen revolutionair is.
Politici, onderzoeksambtenaren, innovatiebevorderaars moeten zich, deze Nobelprijs indachtig, steeds realiseren dat het primair de taak is van de wetenschap om nieuwe dingen te vinden en deze zo algemeen mogelijk bekend te maken . Maar het is niet de taak van de onderzoeker om per se alleen nuttige dingen te doen. Sturen op toepasbaarheid beperkt de creativiteit en nieuwsgierigheid a priori en daarmee neemt de kans iets nuttigs te vinden dramatisch af.
Een wat banale vergelijking is dat bij talentenshows de winnaars bijna nooit diegenen zijn die beroemd willen worden maar vrijwel altijd diegenen die het leuk vinden muziek te maken, en van wie een enkeling van tijd tot tijd ook nog eens uitzonderlijk veel talent blijkt te hebben.
Vanuit de fysica is het niet eens moeilijk recente voorbeelden aan te geven. Zoals de Nobelprijs van Fert en Grunberg in 2007, voor de zogenaamde reusachtige magnetoweerstand in systemen bestaande uit dunne alternerende laagjes van magnetische en niet magnetische materialen. Zij wilden begrijpen hoe ver het ene magnetische laagje van het andere verwijderd mag zijn om elkaar nog magnetisch te beïnvloeden. Een volstrekt valide academische vraag, maar zonder enige directe maatschappelijke relevantie. Het leidde echter wel tot totaal nieuwe, kleinere en gevoeligere sensoren die nu in alle harddisks zitten en zonder welke de huidige Terabyte magnetische geheugens niet mogelijk zouden zijn.
Toen Andre in 1994 naar Nijmegen kwam, wilde ik met hem een aantal experimenten doen die het pleidooi voor een majeure modernisering van ons magneetlab kracht zouden bijzetten. Andre had hier geen zin in. Hij deed wel uiterst succesvolle experimenten, zoals het waarnemen van enkel magnetische fluxkwanta in kleine systemen, maar in magneetvelden waar eigenlijk alleen een staafmagneet voor nodig was. Mijn enige suggestie die hij serieus nam was 'waarom doen we niet eens iets in hoge velden bij kamertemperatuur, want daar is best iets te verzinnen en dat doet bijna niemand'.
Hij besloot te onderzoeken of er enige waarheid zat in de tamelijk esoterische, maar wijdverbreide claim dat magneetvelden kalkaanslag van hard water zou verminderen. Spannend, maar voor een breed publiek niet zo aansprekend om te zien. Daarom kozen we uiteindelijk voor een kikkertje. De zwevende kikker maakte ons Lab voor hoge magneetvelden HFML wereldberoemd. In één klap werd duidelijk dat je met hoge magneetvelden meer kon doen dan academisch interessante kwantumeffecten bij heel lage temperaturen waar te nemen. De aanvankelijk nutteloze zwevende kikker is mede de basis voor nieuwe, succesvolle onderzoekslijnen met chemische en biologische 
Page 2 of 3
Goddank is onderzoek niet a priori nuttig
systemen. De combinatie van een goed idee, een goede uitvoering, goed verklaren en goed verkopen, maar zonder een spoor van sturing op nut en toepasbaarheid.
Jan Kees Maan
De auteur is hoogleraar experimentele natuurkunde en directeur Lab voor hoge magneetvelden HFML aan de Radboud Universiteit. Zijn collega Andre Geim won de Nobelprijs door zich niet door de nutsvraag te laten leiden.
Winnaars zijn nooit degenen die roem nastreven
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Awards + Prizes (94%); Educational Institution Employees (75%); 
Superconductors (71%); Physics (67%)
Load-Date: December 10, 2010

End of Document
Page 3 of 3
