Al het iets is bijna niets
NRC Handelsblad
23 July 2016 nrc zaterdag
Copyright 2016 NRC Media B.V. All Rights Reserved

Section: Wetenschap; Blz. 10
Length: 2062 words
Byline: Margriet van der Heijden
Body

ABSTRACT
Het heelal is verbluffend leeg net als de kleinste deeltjes. Het bijna-niets is overal. Maar bestaat het echte niets?
Dit stuk gaat over niets. Dat wil niet zeggen dat het nergens over gaat. Al gaat  niets  ons verstand natuurlijk  te boven. Zeker,  een film of jurk kan  helemaal niets zijn. Soms willen mensen  ergens niets  mee te maken hebben.  Vinden ze ergens niks van deugen. Of zeggen ze dat er niets aan de hand is   en meestal is er dan juist iets.
Hoe dan ook,  steeds is dan  niets  het ontbreken van iets.  Zoals in het  alles of niets  in een casino.  Loopt dat op niets uit, dan sta je  met lege handen. 
Maar je  iets voorstellen bij   niets , alleen maar  niets ?  Alles is iets , schreef  Victor Hugo  (in Les Misérables).  Niets is niets. 
Dat klinkt heel waar. Zelfs als je in gedachten alle voorwerpen één voor één uit de kosmos zou verwijderen, dan nog is  niets  een voorstelling in je hoofd.
Een collega vertelde dat hij  als kind  s avonds in het donker soms probeerde zich zo n voorstelling te maken. Hij dacht dan aan een voetbalstadion. Zoals De Kuip in Rotterdam. Stapte hij er naar binnen, dan was er geen kip, geen mens, geen gras, geen tribune en geen bal. Het was er inktzwart,  muisstil en doodeng. Zijn  niets  was een zwart gat om in te verdwijnen.
Zelf zocht ik het  niets  juist ver weg. In een oneindig heelal  zou je een enorme schoenendoos om alle sterren kunnen zetten. Daaromheen zou een nog grotere schoenendoos passen, daaromheen een nóg grotere en wie weet nog een paar... Hoofdzaak was dat de  laatste schoenendoos  geen wanden had. Die zouden het heelal begrenzen. En als het heelal oneindig was, zou er op het laatst   niets   moeten zijn.
Warme melk moest de gordijnen,  lakens en het huis daarna weer vanzelfsprekend maken. Dat komt ervan als je aan niets denkt. Woede is gericht op iets of iemand, vrolijkheid gaat over iets of iemand, maar echte angst draait om het niets, zei de  filosoof Kierkegaard daarover.  
 Bijna niets  vind  je  juist bijna overal. Voorbij ons zonnestelsel bevat de uitgestrekte   lege  ruimte tussen de sterren gemiddeld bijvoorbeeld maar één molecuul per kubieke centimeter. Onvoorstelbaar weinig: op aarde zitten er in een kubieke centimeter water ruim dertigduizend keer miljard keer miljard (1022).
 Dragersdeeltjes 
Ook de atomen  in  die moleculen zijn haast eindeloos leeg. Tussen  minuscule atoomkernen en  de nog minusculere elektronen die daar omheen bewegen, zit (relatief) een gigantische  afstand. Een waterstofatoom bestaat daardoor voor 99,9999999999996 procent uit lege ruimte.  Stoelen, tafels, borden,  jurken en mensen   al het  iets   bestaat zo voor het leeuwendeel uit niets.
Niet helemaal natuurlijk, want een krachtenspel houdt de bouwsteentjes van atomen bij elkaar. Om elkaar dansend gooien ze elkaar voortdurend  dragerdeeltjes  toe.  Je kunt ook zeggen: ze  dansen in velden    in lokale sterke, zwakke en elektromagnetische velden, in het Higgsveld dat de kosmos doortrekt... 
Zo gonst en wervelt het in de  lege  ruimte; er is textuur. Volgens de regels van de quantummechanica ontstaan en vergaan er bovendien voortdurend  spontaan 
deeltjesparen. Volgens het wetenschappelijke scheppingsverhaal heeft  zo n  quantumfluctuatie  zelfs ooit in een  Oerknal  het hele heelal   ruimte, tijd,  energie en materie      voortgebracht uit het niets.
 Zo, met dat quantumbubbeltje,  geven fysici en kosmologen trouwens geen antwoord op de vraag waarom er iets is, en niet niets     de duisterste van alle vragen in de filosofie , aldus filosoof William James. En een vraag die volgens veel filosofen ook helemaal niet te beantwoorden valt.
Minder duister, maar toch ook moeilijk voorstelbaar is dat in dat Oerknalverhaal  tijd en ruimte ook ontstonden. Het is makkelijker om tijd en ruimte voor te stellen als een decor waarin dan iets, de kosmos, is verschenen. Dat was ook de voorstelling die bijvoorbeeld  Newton zich maakte.
In het oerknalverhaal zijn tijd en ruimte meer zoals   Einstein  en  bijvoorbeeld de wiskundige Leibniz zich die voorstelden: als abstracties van de relatie tussen de objecten. Want: wat heeft ruimte voor betekenis als er geen objecten zijn? Ruimte bevindt zich altijd tussen objecten. En tijd meet de veranderingen in de ruimte.
Sterker, tijd kan vertragen en ruimte kan krommen of uitdijen. De vragen: Waarin dan? Hoezo krom? zijn niet te beantwoorden. Of misschien met:  ergens in... , en dat blijft gek.
Misschien is  niets  het beste subjectief voor te stellen. Als: er  niet zijn . Zoals kinderen doen als ze denken aan doodgaan. Ruim honderd jaar geleden beschreef de Russische wiskundige Tatiana Afanassjewa die ooit in Leiden woonde een gesprekje daarover met haar nogal abstract denkende vijfjarige dochter Tanitsjka: 
  Er zijn mensen die geloven dat ze later [na hun dood] zullen opstaan. Geloof jij dat? , vroeg het meisje.
   Ik weet het niet, maar ik zou wel willen dat het zo was , zei de moeder.
  Het meisje schudde haar hoofd: Ik geloof het niet en dat als je dood bent, je geen pijn meer hebt, is toch goed? 
  De moeder: Ja, natuurlijk. Maar aan de andere kant heb je dan ook geen plezier meer. 
  Het meisje:  Maar dat hoef ik ook helemaal niet, want ik zal niks meer voelen, zelfs het woord  voelen  zal ik niet meer weten!   En nee, ook frambozen eten zou ze niet missen, zei ze  later nog eens stellig:  Natuurlijk niet, want dan ben ik er niet meer.  
Verschijnen is zijn
Je zou kunnen zeggen: een niets dat je niet ervaart, is er niet. Je was er toch ook niet voor je geboren werd? Miste je toen iets? Nou dan. 
Misschien, maar het is ook niet helemaal waar. Want als je doodgaat, ben je er wel geweest. Het  tweede niets  is  een ontbreken van iets. Een lege-handen-niets voor anderen. 
Misschien maakt   ontbreken  ook het beeld van  een stadion vol zwarte leegte   niets na iets dus    wel zo duister. Duisterder dan dat van een  niets dat je niet ervaart. Zo n stadion instappen is als er nog wel en  al niet meer zijn tegelijk: er is daar niemand  meer om frambozen  mee te eten. 
In deze wereld, waarin we verschijnen uit het niets, en waaruit we verdwijnen in het niets, vallen verschijnen en zijn samen , schreef filosoof Hannah Arendt.   En verschijnen doe je altijd aan iemand anders, redeneerde zij verder.   Meervoud is de wet van de aarde . 
Meervoud sluit niets uit.
Wie denkt over het niets, moet dat misschien doen zoals kinderen denken aan de dood wetenschapLeegte
De spectaculairste demonstratie van leegte   van een stukje (bijna) niets op aarde   was op 8 mei 1654. Dertig paarden, vijftien aan weerszijden, probeerden toen voor het oog van keizer Ferdinand III in Regensburg de twee helften van een holle, koperen bol uit elkaar te trekken. Vergeefs. De Maagdenburger wetenschapper Otto van Guericke had de holle ruimte in de koperen bol vooraf leeggepompt. De enorm veel grotere luchtdruk van buitenaf, drukte de twee Maagdenburger halve bollen met zo n kracht tegen elkaar, dat zelfs dertig paarden ze niet los konden trekken.
In 1643 had de Italiaanse Evangelista Torricelli al met zijn kwikbarometer laten zien dat je een vacuüm kunt maken. Zo leek een lange discussie in het voordeel van vacuüm te zijn beslecht. Natuurfilosofen zoals Plato en Lucretius hadden al eerder betoogd dat materie bestaat uit atomen die zich rangschikken in de lege ruimte. Aristoteles had tegengeworpen dat echte  leegte  niet kon bestaan: leegtes zouden meteen door omringende materie worden opgevuld. Horror vacui werd dat populaire idee genoemd, angst voor de leegte.
Die angst was niet zomaar weg. Als er leegte was in een Maagdenburger bol, dan zou het allicht ook leeg moeten zijn in de ruimte tussen sterren en planeten, ver voorbij de aardse atmosfeer. Maar veel zeventiende-eeuwse fysici vonden het onbestaanbaar dat Newtons zwaartekrachtsformule het zonnestelsel beschreef als een uurwerk, terwijl er tussen de planeten en de zon niets zou zijn om het systeem aan te drijven   de krachten over te brengen. Liever namen zij dus, zoals René Descartes aan, dat er nog een onzichtbare ether was, die daarvoor zorg droeg. 
Die discussie is niet echt voorbij. In de twintigste eeuw leek Einstein de ether misschien definitief te hebben afgevoerd met zijn alternatieve gravitatietheorie die de ruimte liet krommen zonder dat zo n ether nodig was. Maar dankzij de quantummechanica is de lege ruimte intussen toch weer volgelopen: met elektromagnetische velden, zwakke velden, Higgsvelden en andere krachtenvelden, en met deeltjes en antideeltjes die spontaan uit de daarin opgeslagen energie kunnen ontstaan. Dat in de textuur van de kosmos echte lege gaten  kunnen vallen, is dus nog niet zo zeker.
kunstHet witte niets
In 1915 exposeerde Kazimir Malevitsj in Sint Petersburg zijn Zwart Vierkant. Het hing tussen 38 schilderijen met geometrische kleurvlakken  bovenin een hoek van de ruimte, op de plek waar Russen traditioneel hun iconen hingen. Nu zweefde op die plek een  zwarte vlak in het witte  niets , in  het oneindige , zoals Malevitsj het wit zelf aanduidde. Het vlak vormde een  venster daarop; de overgang van het tastbare naar   de witte kosmische ruimte ; naar de  kiem van al het mogelijke . 
Een mooie gedachte, alleen al omdat juist in zwart en in wit alle andere kleuren besloten liggen. Maar met zijn nieuwe kunststroom,  het suprematisme , wilde Malevitsj juist helemaal niet zo cerebraal zijn. Het suprematisme was alle voorwerpen, al het materiële ontstegen, en ook het denken daarover, het interpreteren daarvan. Het suprematisme ging om het gevoel, om de ervaring van dat wat aan zintuigen en redeneren ontsnapt. 
Toen Malevitsj drie jaar later alleen nog witte kruizen en witte vierkanten op witte doeken schilderde, leek hij zelfs  definitief in de  witte diepte, de vrije oneindigheid  te zijn beland. Hij verklaarde de schilderkunst dood. Toch  schilderde Malevitsj jaren later nog steeds, in een heel  andere stijl. Iets maken, dreef hem voort.
Net als zijn navolgers, die weer later  steeds  weer iets anders in zijn niets zagen. Lien Heyting noemde in deze krant bijvoorbeeld de tentoonstellingLe Vide, die de Franse Yves Klein in 1958 hield in de Parijse galerie Iris Clert. In de kraakwit geschilderde ruimte hing niets.
En ook toen Klein zich in 1960  in Fontenay-aux-Rises bij Parijs uit een raam wierp, was dat een (gefotografeerde) sprong in de leegte (hij werd opgevangen).  Klein wilde met die sprong en tentoonstelling verder gaan dan zijn helderblauwe doeken. In het door hem gepatenteerde Monochrome  IKB (International Klein Blue) had hij daarop het afstandsloze van de lucht had proberen te vangen. Het oneindige. De leegte. 
Maar Klein en Malevitsj hadden ook wat van een spreekstalmeester, schreef Heyting: Hooggeëerd publiek, u zult de absolute leegte zien, het oneindige en immateriële, het niets, alleen vanavond, morgen is het te laat.  
TaalNiksen
Eén van de leukste woorden in het Nederlands is niksen. Bij de vraag:  Zit je weer te niksen? , springt een geërgerde moeder voor je geestesoog  en een onderuitgezakte puber tussen chipszakken  op de bank. 
Een niets vergeleken bij het oneindige, een al vergeleken met het niets, houdt een mens het midden tussen niets en alles, zei de Franse wijsgeer Blaise Pascal plechtig. Maar in de Nederlandse taal kan een mens dus ook zo  lethargisch de tijd voorbij laten glijden, dat die net zo goed stil had kunnen staan. Lekker niksen. 
Bestaat  niksen  in andere talen? In het Duits is het bummeln, in het Frans is  cochonner of ne rien faire en in het Engels doing nothing, wat toch heel anders klinkt. Net zo verschillend  als  ik deed niks  en  ik niks   klinken. Of   ik zit te niksen ,  want niksen doe je zelden staand.
VacuümBest wel leeg, en nog leger
Aan een beetje leegte zijn we intussen wel gewend. Dat ligt tegenwoordig zelfs in de supermarkt, denk aan vacuüm verpakt vlees. In industriële labs is geregeld een hoog vacuüm nodig. Denk aan de labs waar nano-structuren worden geprint op de chips  voor mobiele telefoons en computers geprint.  Net zo is het in veel  onderzoeklabs: in de bundelpijpen van de Large Hadron Collider bij Cern zwerven   afgezien van de deeltjes die er versneld worden en op elkaar botsen   bijvoorbeeld   slechts  drie miljoen moleculen per kubieke centimeter. Het allerleegst is de ruimte tussen de sterren (1 molecuul/atoom per kubieke centimeter) en die tussen sterrenstelsels (1 molecuul/atoom per kubieke meter).
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Sex + Gender Issues (78%); Visual Arts (77%); Information Management + 
Technology (75%); Climate Change (69%); Geology + Geophysics (69%); Physics 
(62%); Deserts (61%); Spacecraft (61%)
Industry: Telecommunications (94%); Destinations + Attractions (84%); Museums + 
Galleries (67%); Restaurants + Food Service Industry (63%)
Load-Date: July 22, 2016

End of Document
Al het iets is bijna niets

Al het iets is bijna niets

Page 2 of 6

Page 2 of 6





