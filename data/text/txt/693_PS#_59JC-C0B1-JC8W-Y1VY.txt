Digitale scheikunde krijgt Nobelprijs
NRC Handelsblad
10 oktober 2013 donderdag
Copyright 2013 NRC Media B.V. All Rights Reserved

Section: Wetenschap; Blz. 21
Length: 934 words
Body

SAMENVATTING
Nobelprijs Scheikunde
Het in detail narekenen van chemische reacties is een veelgebruikt gereedschap binnen het biomedisch onderzoek. De ontwikkelaars krijgen er een Nobelprijs voor.
VOLLEDIGE TEKST:
Amsterdam. In bijna alle laboratoria van universiteiten en farmaceutische industrieën draaien dagelijks de computerprogramma's waarvoor Martin Karplus, Michael Levitt en Arieh Warshel gisteren de Nobelprijs voor de scheikunde kregen toegekend.  
In de jaren zeventig en tachtig waren zij het die de rekenmethoden en de bijbehorende computerprogramma's ontwikkelden waarmee chemische reacties in vaak grote moleculen tot in detail kunnen worden nagebootst. Die rekenmethoden laten in kleine stapjes, bijvoorbeeld van een femtoseconde (miljoenste van een miljardste seconde), zien hoe alle atomen binnen een molecuul steeds in minimale stapjes ten opzichte van elkaar bewegen. En hoe bij een chemische reactie een stuk molecuul loslaat en ergens anders aan vast komt te zitten. 
Dat geeft inzicht, waardoor farmaceuten gerichter geneesmiddelen kunnen ontwerpen, of chemici in de olie-industrie betere katalysatoren kunnen ontwerpen. De computerprogramma's waarvoor de drie winnaars de basis legden zijn daardoor een nuttig onderzoeksinstrument, net zoals bijvoorbeeld gaschromatografen en massaspectrometers, statistische rekenprogramma's en apparaten die de basenvolgorde van genen bepalen.  
Karplus, Levitt en Warshel krijgen hun prijs vooral voor de elegante combinatie van  'ouderwetse' mechanica (de wetten van Newton) met quantummechanica die het gedrag van elektronen beschrijft. Die combinatie was de oplossing voor een probleem. Het vergt veel te veel rekenwerk om de bewegingen binnen moleculen groter dan een paar atomen helemaal quantummechanisch door te rekenen. Dat kan wel met de Newtoniaanse mechanica, die ieder atoom beschouwt als een bewegend bolletje, aan een veerkrachtig touwtje verbonden met een ander atoom. Maar reacties, met verschuivende ladingen en overspringende elektronen zijn op die manier niet uit te rekenen. Daar moet de quantummechanica aan te pas komen.  
Door op de plaats van een reactie quantummechanisch te rekenen, door wat verder weg Newtoniaanse mechanica te hanteren en door de omgeving van nog verder weg als een soort elektrisch veld te behandelen, konden moleculen van duizenden atomen toch worden gesimuleerd. En zo groot  zijn de moleculen (enzymen en signaalverwerkende receptoren bijvoorbeeld) die in de geneeskunde van belang zijn.  
Enzymen zijn eiwitten die biochemische reacties laten verlopen. In een mensenlichaam zijn tienduizenden verschillende enzymen actief. Ze breken suikers, vet en eiwitten af; ze maken hormonen en bouwstoffen voor het lichaam. 
De Nobelprijs is dit jaar 800.000 Zweedse kronen (915.000 euro) groot. De drie krijgen ieder een derde van dat bedrag. De Nobelprijs is geen onderzoekssubsidie. De winnaars mogen het geld naar eigen inzicht besteden. De prijs wordt op 10 december - de sterfdag van Alfred Nobel - uitgereikt in Stockholm. Levitt zei in een eerste reactie op de prijstoekenning tegen persbureau AP dat zijn grootste probleem nu is dat hij snel danslessen moet nemen, omdat stijldansen een vast onderdeel van de Nobelceremonie is.  
  Drie Amerikanen met dubbele nationaliteit Martin Karplus, Michael Levitt, Arieh Warshel    
De drie winnaars van de scheikundeprijs zijn alledrie Amerikaan, maar met een dubbele nationaliteit.  
Martin Karplus (1930) is in Wenen geboren en hield de Oostenrijkse nationaliteit. Hij is nu emeritushoogleraar aan Harvard University. 
Michael Levitt (1947) is een in Zuid-Afrika geboren Brit. Hij studeerde en werkte in het Britse Cambridge, maar is nu hoogleraar aan de Stanford University School of Medicine. 
Tegen persbureau AP zei hij vooral blij te zijn voor de erkenning van de wiskunde en het computerwerk binnen de biologie. ,,Dat is nu een groot onderzoeksveld, maar het was altijd het arme, zelfs het lelijke zusje van de experimentele biologie."   
Arieh Warshel (1940) zag het levenslicht in de kibboets Sde-Nahum, in het huidige Israël. Hij werkte in de jaren zeventig eerst samen met Karplus aan Harvard, en later met Levitt, in Cambridge en aan het Weizmann Institute in Israël. 
Uiteindelijk trokken de Amerikaanse universiteiten het hardst.   
Hoe kiest het Nobelcomité uit alle onderzoekers de maximaal drie winnaars? De nominatie- en selectierondes voor de Nobelprijzen voor Fysiologie of Geneeskunde, Natuurkunde en Scheikunde verlopen strikt geheim, maar de procedure zelf is openbaar. 
  Duizenden hoogleraren van een wisselend groepje universiteiten worden  in september door het Nobelcomité aangeschreven. Zij mogen vakgenoten  nomineren.    Laureaten en een aantal Scandinavische  professoren mogen dat ook.  
In februari moeten alle nominaties binnen zijn. In de maanden daarna worden de lijstjes bekeken en verslagen geschreven. In september worden die verslagen besproken binnen de Koninklijke Zweedse Academie van Wetenschappen (scheikunde en natuurkunde), of  het Karolinska instituut  (fysiologie of geneeskunde). 
Begin oktober volgt de stemming. De meeste stemmen gelden en de uitkomst kan niet worden aangevochten. De winnaars worden kort daarna bekend gemaakt, in december volgt de uitreiking.  
Binnen de natuurwetenschappen zijn  namen van Nobelprijswinnaars zelden of nooit uitgelekt. Wel komt het voor dat prijzen niet wordt opgehaald of uitgereikt: Einstein was in 1922  op reis door Japan toen hij de Nobelprijs won. De immunoloog Ralph Steinman heeft zijn prijs (2011) nooit in ontvangst kunnen nemen: hij stierf een paar dagen voor de bekendmaking.  
Graphic

 
Het lichtvangende molecuul retinal (paarse bollen) is het eerste molecuul waarvan Karplus en Warshel de bewegingen doorrekenden.
Illustratie Darekk2
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Awards + Prizes (95%); Chemistry (88%); Biochemistry (70%)
Load-Date: October 10, 2013

End of Document
Digitale scheikunde krijgt Nobelprijs

Digitale scheikunde krijgt Nobelprijs

Page 2 of 4

Page 2 of 4





