De gevlekte gloed van de oerknal 
NRC Handelsblad
23 maart 2013 zaterdag
Copyright 2013 NRC Media B.V. All Rights Reserved

Section: Wetenschap
Length: 1351 words
Body

SAMENVATTING
Kosmologie Op 21 maart, Big Bang Day, onthulde het team achter de Europese Plancksatelliet de nieuwe kaart van de gloed van de oerknal. Hoe zat het ook weer met die oerknal? Wat is de gloed ervan? En wat leert de nieuwe kaart daarover?
VOLLEDIGE TEKST:
Honderd jaar geleden had geen astronoom nog  van de oerknal gehoord. Dat de aarde ongeveer vijf miljard jaar oud was, was uit geologische studies wel bekend. Maar  de leeftijd van de zon en van andere sterren was een  raadsel. Waren ze er altijd geweest? Hadden ze  geen begin of einde, net zoals de kosmos zelf?  
Een eeuw geleden schatten astronomen het heelal ook veel kleiner in dan tegenwoordig. 
Ze wisten dat  de zon behoort tot de enorme verzameling sterren die samen het Melkwegstelsel vormen. Maar dat zich daarbuiten tot wel honderd miljard andere sterrenstelsels bevinden, vermoedde niemand. 
Dat inzicht drong pas in de jaren twintig van de vorige eeuw door. Sterker, toen liet Edwin Hubble óók zien dat al die verre sterrenstelsels  zich  van de aarde af  lijken te bewegen. De ruimte rekt op als een rijzend krentenbrooddeeg, zo bleek,  en de sterrenstelsels wijken uiteen zoals de krenten in dat rijzende deeg doen. 
Maar als je de  film van zo'n  uitdijend heelal achterstevoren afspeelt, dan krimpt het. 
Totdat een  punt wordt bereikt, waaruit de kosmos  kennelijk is ontstaan. De Big Bang noemde de Britse astronoom Sir Fred Hoyle dat punt - maar hij deed dat  omdat hij niks van het idee geloofde. 
        Oerknalaanwijzingen        
Het duurde even voordat meer aanwijzingen voor die oerknal opdoken. In de jaren 40 van de vorige eeuw werd  duidelijk dat  sterren een eindig leven hebben, met een begin en een eind.  Datzelfde  zou  voor de kosmos kunnen gelden - al hoefde dat natuurlijk niet. 
Het  hart van sterren, zo bleek verder, fungeert als een fabriek die de lichte elementen waterstof en helium omzet in zware elementen als stikstof, zuurstof, koolstof, ijzer enzovoorts. Waterstof en helium zelf moesten dus  al eerder zijn ontstaan: misschien wel uit het gloeiendhete plasma dat het kleine, compacte heelal kort na de oerknal vulde. Maar dat hoefde niet. 
Het idee van de oerknal werd pas serieus genomen na een derde, toevallige ontdekking in 1964. Toen vingen Arno Penzias en Robert Wilson  geheimzinnige straling op die in gelijke mate uit alle richtingen uit de kosmos  kwam. Het  moest, concludeerden astronomen, de 'gloed van de oerknal' zijn.  
In de decennia erna maakten twee satellieten kaarten van die 'kosmische achtergrondstraling'. COBE (COsmic Background Explorer) deed dat  in 1992. "Als je  religieus was, zou je zeggen dat je God in het gezicht keek", zei  Nobelprijswinnaar George Smoot, een van de onderzoeksleiders van COBE, toen (bovenste plaat).  
WMAP (Wilkinson Microwave Anisotropy Probe)  maakte daarna  in 2003 een kaart (middelste plaat). De  kaart die afgelopen donderdag door het team van de   Europese Planck-satelliet werd onthuld (de onderste), overtreft die eerdere kaarten in precisie.     
       De gloed van de oerknal        
Wat is er op de kaarten te  zien? Wat  is die gloed van de oerknal? Indirect tonen de kaarten  het  eerste licht dat 380.000 jaar na de oerknal door de kosmos reisde. Het heelal was  toen  duizend keer kleiner dan nu, en het was er zo'n 3.000 Kelvin, ofwel ruim 2.700 graad Celsius.  
Heet dus. Maar koel genoeg om neutraal waterstof en helium te laten ontstaan  uit het gloeiend hete en ondoorzichtige plasma waarmee de kosmos gevuld was sinds die zo groot was als een sinaasappel.  Dat ijle gas hinderde het licht niet langer. De kosmos was doorzichtig geworden en voor het eerst kon licht vrij reizen.  
  Terwijl de kosmos verder  afkoelde en uitdijde, rekten die eerste lichtgolven automatisch mee. Zo transformeerden ze tot de  lange microgolven die door Penzias en Wilson en hun opvolgers  uit alle richtingen in de kosmos worden opgepikt.  
Hun huidige golflengte geeft de   temperatuur   weer in de  lege ruimte in  het huidige,  afgekoelde heelal: 2,7 Kelvin. Je zou  kunnen zeggen dat  COBE, globaal, en WMAP en Planck, in (veel meer) detail,  de temperatuur van de kosmos opnamen.  
De  fijne spikkels   corresponderen dus met minieme temperatuurvariaties (het maximaal gemeten verschil is  200 miljoenste graad) en dat geeft informatie:  op   de warmere  plekken zat in het 'oerheelal' net  wat meer materie opeengepakt. Dat zijn dus de beginnetjes van latere sterrenstelsels met sterren en planeten. Maar uit het spikkelpatroon  vloeit meer  informatie over de vroege kosmos voort.  
       De Planckresultaten          
Het mooiste aan de nieuwe kaart is misschien wel  dat  het patroon erin  klopt met het model dat kosmologen van de vroegste stadia van de kosmos hebben gemaakt. De variaties zouden toen al, vlak na de oerknal, zijn ontstaan  uit  zogeheten quantumfluctuaties op de kleinste afstandsschaal - de Planckschaal die vernoemd is naar fysicus Max Planck (1858-1947).   Tijdens een proces dat inflatie wordt genoemd en waarin het heelal sneller dan het licht   uitdijde van sinaasappelformaat tot iets enorms, zouden de minieme rimpelingen  zich daarna over gigantische gebieden hebben uitgestrekt - en de kaart steunt die gedachte. 
Kosmologen hebben tot slot  ook de samenstelling van de kosmos nauwkeuriger  kunnen vaststellen. Die bestaat volgens de laatste inzichten voor  68,3 procent uit onbekende donkere energie (dat was 72,8 procent). Voor 26,8 procent uit geheimzinnige donkere materie (dat was 22,7 procent). En voor 4,9 procent uit de   'gewone' bekende materie die de grondstof is voor sterren en planeten zoals  de aarde  (dat was  4,5 procent). 
Op  de dag die door atheïsten tot Big Bang Day is uitgeroepen (21 maart),   is de kosmos dus  0,4 procent minder onbekend geworden. 
Op Big Bang Day is de kosmos 0,4 procent minder onbekend geworden 
                  Waar en hoe deze nieuwe kaart van de kosmos gemaakt is          
De Plancksatelliet  beweegt zich op 1,5 miljoen kilometer afstand van de aarde, rond een bijzonder punt: de middelpuntvliedende kracht die voorwerpen in een baan om de aarde houdt en de middelpuntvliedende kracht van de zon heffen daar elkaar op. De satelliet draait rond dat dode punt in een baan met een diameter van 400.000 km.  
De Plancksatelliet bestaat uit een grote 'trommel' met communicatieapparatuur en computers erin. Op de onderkant (naar de zon gericht), zitten zonnecollectoren. Die steken een beetje uit, zodat de satelliet zelf in de schaduw ligt. Op de bovenkant (van de zon afgekeerd), zit de telescoopspiegel (1,9 bij 1,5 meter), met eromheen een 'kuip' die de spiegel afschermt van laatste   restjes strooilicht uit de zon. 
  Een isolerende constructie voorkomt dat warmte uit de trommel vol apparatuur naar de detectors lekt die dicht bij de telescoopspiegel het opgevangen licht analyseren. Actieve koelsystemen koelen deze  detectors verder af, tot 0,1 Kelvin - kouder dan de kosmos zelf.  Belangrijk, want als de detectors zelf warmtestraling (microgolven of infraroodstraling) zouden produceren, zou zulke straling  de meting verstoren.     
 Een van de grootste problemen daarna  is om alle vervuiling weg te werken die ontstaat doordat  hemelse objecten of het stof in sterrenstelsels  ook microgolven uitzenden -  soms met dezelfde golflengte als de kosmische achtergrondstraling. De Planck-satelliet  
is daarom gevoelig  voor licht van veel meer  golflengtes: met hulp daarvan  identificeren astronomen  objecten die óók microgolflicht uitzenden -  en schonen dan de meetgegevens op. 
                           Rectificaties / gerectificeerd           Correcties & aanvullingen           In het kader bij het stuk De gevlekte gloed van de Oerknal (Wetenschapsbijlage, 23 maart) staat dat in het punt L2 (waar de Plancksatelliet omheen beweegt) de middelpuntvliedende kracht van de aarde en die van de zon elkaar opheffen. De krachten die elkaar opheffen zijn de zwaartekracht van de aarde en van de zon en een derde 'schijnkracht', die voortkomt uit de dynamica van de bewegende hemelobjecten: de centrifugale (of middelpuntvliedende) kracht.                        
Notes

                               Dit artikel bevat een correctie/aanvulling                           
Graphic

 
COBE-kaart van de kosmische achtergrondstraling uit 1992 
NASA
WMAP-kaart uit 2003 
NASA
Planck-kaart, 21 maart 2013 
ESA
Classification

Language: DUTCH; NEDERLANDS
Publication-Type: Krant
Journal Code: NH_ART
Subject: Astronomy + Space (94%); Spacecraft (63%)
Industry: Telecommunications (88%); Manufacturing (62%)
Load-Date: December 23, 2013

End of Document
De gevlekte gloed van de oerknal 

De gevlekte gloed van de oerknal 

Page 2 of 5

Page 2 of 5





