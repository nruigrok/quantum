EU investeert in supercomputers
De Telegraaf
20 april 2016 woensdag
Copyright 2016 De Telegraaf All Rights Reserved

Section: Financieel; Blz. 022
Length: 298 words
Byline: Van onze correspondent
Body

BRUSSEL -  De Europese Commissie wil het gebruik van quantumtechnologie in de  wetenschap gaan bevorderen. Hierdoor krijgen supercomputers ongekende  rekenkracht. Een 'wetenschapscloud' moet het opslaan en delen van  onderzoeksresultaten bevorderen. 
Daartoe staat een subsidie klaar van EUR 1 miljard, waarvan een groot deel  terecht zal komen bij de TU in Delft. Europarlementariër Cora van Nieuwenhuizen  (VVD) heeft al langer geijverd voor meer geld voor Delft en spreekt nu dan ook  van 'een opsteker voor de Nederlandse economie'.   
Volgens haar gaat quantumtechnologie de samenleving radicaal veranderen. Het  kan oplossingen bieden voor mondiale vraagstukken op het gebied van klimaat,  energie, gezondheidszorg en veiligheid. 
Ook vindt de Commissie dat wetenschappers, bedrijven en overheden beter gebruik  moeten maken dan nu van de groter wordende mogelijkheden die computers bieden.  Een Europese `Open Science Cloud' moet nog dit jaar miljoenen wetenschappers  een virtuele omgeving bieden waarin ze hun onderzoeksresultaten kunnen opslaan,  
EU investeert in supercomputers
delen en hergebruiken. 
Voor het totale project is de komende vijf jaar EUR 6,7 miljard nodig aan  publieke en private investeringen. Volgens eurocommissaris Carlos Moedas  (Innovatie) is Europa de grootste 'producent' van wetenschap ter wereld, maar  dit wordt onvoldoende benut. Het plan voorziet daarom in de benodigde  supercomputers, opslagcapaciteit en snelle internetverbindingen.  
"Met de nu gepresenteerde plannen voor een innovatieve 'cloud economie' legt de  Europese Commissie de prioriteit op de juiste plaats. Voor de Nederlandse  economie is het van groot belang dat er hard wordt gebouwd aan een Europese  data-infrastructuur, die supercomputers verbindt met massale  dataopslag-faciliteiten," aldus Van Nieuwenhuizen.  
Classification

Language: DUTCH; NEDERLANDS
Publication-Type: Krant
Journal Code: Telegraaf
Subject: Experimentation + Research (82%); European Union (67%); Energy + Utility 
Law (65%); Government Grants + Subsidies (63%)
Industry: Computing + Information Technology (94%); Energy + Utility Trade (64%) Load-Date: April 19, 2016

End of Document
Page 2 of 2
