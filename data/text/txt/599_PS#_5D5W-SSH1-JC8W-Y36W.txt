Magneet en kwantum- mechanica
De Telegraaf
20 september 2014 zaterdag
Copyright 2014 De Telegraaf All Rights Reserved

Section: Wetenschap; Blz. 4
Length: 317 words
Byline: Veldkamp, Mark
Body

VRAAG  Waarom is ijzer magnetisch,  in tegenstelling tot andere metalen?   ANTWOORD 
Veel materialen raken gemagnetiseerd als je ze dicht bij een magneet houdt en gedragen zich dus `magnetisch'. Slechts enkele elementen, waaronder ijzer, kunnen die magnetisatie ook vasthouden als je de magneet weer weghaalt. Zo'n magnetisatie heet een spontane of remanente magnetisatie.  
        IJzer is niet het enige materiaal dat een remanente magnetisatie kan bezitten. Nikkel, kobalt en het minder bekende gadolinium kunnen dat ook, net als mengsels waarin een van deze vier metalen verwerkt is. Wie dit verschijnsel echt goed wil begrijpen, stuit al snel op de kwantummechanica: de complexe leer van het gedrag van materie en energie op zeer kleine, (sub-)atomaire schaal.  
        Het optreden van een remanente magnetisatie wordt verklaard met behulp van `spins': een kwantummechanisch concept waarin de energiehuishouding van elektronen beschreven kan worden. Juist in de vier elementen ijzer, nikkel, kobalt en gadolinium bestaat interactie tussen zogenaamde `ongepaarde spins'. Deze interactie zorgt ervoor dat de magnetische momenten van atomen zich blijvend evenwijdig aan elkaar kunnen richten. De som van al deze kleine magnetisaties vormt de netto magnetisatie van het materiaal.  
        De sterkste remanente magneten worden gemaakt van chemische verbindingen waarin zeldzame aardmetalen worden gebruikt, bijvoorbeeld neodymium. In zulke 
Magneet en kwantum- mechanica
magneten zijn de atomen zo gerangschikt dat alle ongepaarde spins in dezelfde richting geforceerd worden en zo een enorm sterk magnetisch moment veroorzaken.  
        Dr. Lennart de Groot           Paleomagnetisch           laboratorium Fort Hoofddijk   
        Faculteit Geowetenschappen   
        Universiteit Utrecht   
        Twitter: @UniUtrecht   
        Heeft u ook een vraag op wetenschappelijk gebied, dan kunt u deze sturen naar wetenschap@telegraaf.nl   
Classification

Language: DUTCH; NEDERLANDS
Publication-Type: Krant
Journal Code: Telegraaf
Subject: Superconductors (94%); Minor Metals Markets (82%)
Industry: Metal Ore Mining (76%)
Load-Date: September 19, 2014

End of Document
Page 2 of 2
