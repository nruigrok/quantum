robbert dijkgraaf; Volkskrant magazineTien interviewstekstWilma de RekfotografieJoost van den BroekRobbert Dijkgraaf
de Volkskrant
24 december 2011 zaterdag
Copyright 2011 PCM Uitgevers B.V. All Rights Reserved

Section: 01_Interview; Blz. 80
Length: 2604 words
Body

Hij is president van de Koninklijke Akademie van Wetenschappen en ging dit jaar in op de uitnodiging directeur te worden van het prestigieuze Institute for Advanced Study in Princeton. Robbert Dijkgraaf (51) is op een voortdurende zoektocht. 'Ik denk dat je tot je dood door blijft groeien en dan het stokje overgeeft.'
'Als ik één les heb geleerd, is het dat je nooit te ver vooruit moet plannen. Ik heb al een paar keer in mijn leven gedacht: nu ben ik wel klaar. En dan komt er toch ineens een andere stap.'
Tot juni 2012 is Robbert Dijkgraaf nog president van de Koninklijke Nederlandse Akademie van Wetenschappen, daarna vertrekt hij naar de Verenigde Staten. Hij wordt directeur van het Institute for Advanced Study (IAS) in Princeton, New Jersey. Voor wetenschappers is het IAS heilige grond. De beste hoogleraren op het gebied van wiskunde, natuurwetenschappen, sociale wetenschappen en geesteswetenschappen doen er onderzoek. Belangrijker: een van Dijkgraafs voorgangers was Robert Oppenheimer, van de atoombom. Nog belangrijker: Albert Einstein heeft ook bij het IAS gezeten.
Toch sprong Dijkgraaf niet meteen blij op toen hij werd gevraagd daar directeur te worden. 'Ik dacht: dit gaan we niet doen. Het komt op het slechtst denkbare moment. Mijn werk bevalt me goed, de kinderen zijn hier geworteld. Er is geen reden nu weg te gaan. Maar ik weet inmiddels dat je achteraf anders naar dergelijke stappen kijkt; dan lijken ze opeens logisch en natuurlijk.'
Dijkgraaf is een man om jaloers op te zijn: slim, aardig, in alle opzichten geslaagd. Hij is mathematisch fysicus, gespecialiseerd in de snaartheorie, hij won een Spinozapremie, hij combineert zijn huidige baan met een hoogleraarschap aan de Universiteit van Amsterdam. Een geniale nerd, maar dan wel eentje die niet schrikt van oogcontact en die bij programma's als De wereld draait door meeslepend kan uitleggen wat er in de wereld van de wetenschap omgaat. Verder is hij al sinds zijn studententijd gelukkig met de succesvolle schrijfster Pia de Jong, met wie hij drie leuke kinderen heeft. En om het nog onuitstaanbaarder te maken is hij 51 maar ziet eruit als een jongen van 25 nou ja, 35.
Heeft u ook wel duistere kanten? 'Mensen noemen me vaak een zondagskind, ja. Ik ervaar dat niet zo. Ik ben een optimistisch persoon, dat kan ik niet verbloemen. Maar wat ik net zei over die sprongen: achteraf lijkt het allemaal mooier dan op het moment zelf. Ik heb mijn studie natuurkunde ooit onderbroken voor een schilderopleiding aan de Rietveld Academie. Dat wordt me weleens nagedragen als een bewuste keus: wat leuk dat je die kant óók hebt ontwikkeld. Maar op het moment zelf voelt het anders. Dan is het vooral eng en confronterend.
'Het is nooit veilig zomaar met iets te stoppen en aan iets nieuws te beginnen. Dat is ook met onderzoek zo, onderzoek is eigenlijk confronterend. Het duwt je met je neus op je onwetendheid, je gaat naar een plek toe waar nog niks is. Terwijl het zo lekker is je te omringen met zekerheden.
'Toch denk ik dat ik minder hecht aan een vertrouwde omgeving dan anderen. Misschien is dat mijn duistere kant. Ik ben trouwens niet zo sociaal als wordt gezegd. Dat is uiterlijke schijn. Ik kom af en toe bij De wereld draait door. Niet omdat ik daar zo van geniet; ik kijk zelf nauwelijks televisie. Ik vind het vooral leuk mijn boodschap kwijt te kunnen. Het is voor mij belangrijk dat ik kan vertellen wat ik heb meegemaakt. Thuis zeggen ze ook: het is meer een probleem om je uit te zetten dan om je aan te zetten. Ik vertel maar door, ik kan daar geen genoeg van krijgen. Er zijn zo veel dingen te doen. Dat betekent dat ik niet enorm kan genieten. Wij zijn niet een gezin dat gezellig om de haard gaat zitten. Zowel voor mijn vrouw als voor mij geldt dat we altijd met iets bezig zijn: schrijven, lezen. Er zit misschien ook wel een onrust in mij die maakt dat ik het leuk vind steeds weer nieuwe dingen te willen meemaken.'
Waar komt die ambitie vandaan? Als jongetje wilde u altijd al tienen halen. 'Die hoge punten waren een bijkomstigheid. Ik was iemand die enorm kon freaken. Als ik iets las dacht ik: is er nog meer over te lezen? Oh, is er nóg meer? Ik wilde het helemaal weten. Dan ging ik naar de bibliotheek, als klein jongetje al, of desnoods naar de grote gemeentebibliotheek in Rotterdam. Ik wou weten hoe het zat.'
Er zit niet een strenge vader met een zweep achter? 'Mijn vader geloofde erg in het intellectuele. Hij werkte bij het Gemeentelijk Havenbedrijf Rotterdam, hij had een kantoorbaan maar was geïnteresseerd in geschiedenis; er stonden veel geschiedenisboeken bij ons thuis. Er was dus wel een cultuur van lezen, maar niet op een hoog, academisch niveau. Ik werd op geen enkele manier gepusht. Ik was enig kind, mijn vader had niet gestudeerd, mijn moeder ook niet en in hun vriendenkring voor zover ik weet ook niemand. Mijn moeder had wel graag meer kinderen gewild, maar mijn bevalling was een enorm drama dus ik was medisch gezien de enige mogelijkheid. Maar mijn ouders hebben weinig op mij geprojecteerd.'
Is het belangrijk, de jeugd, het gezin waar je uit komt? 'Ja, voor mij heel erg. Als ik naga waar de kern zit van hoe ik ben, denk ik terug aan mijn lagereschooltijd. Toen was het leven wat mij betreft perfect. Ik leefde in mijn eigen bubbel, ontdekte de wereld, er stonden weinig dingen in de weg. Nu zijn er allerlei regels en conventies. In mijn nieuwe baan zet ik in wezen weer een stap terug, kom ik dichter bij mijn oorspronkelijke kern.
'De laatste tijd moet ik vaak denken aan de periode waarin ik voor het eerst in natuurkunde geïnteresseerd raakte. Ik was 16 en ik zat alle weekends en zomervakanties met natuurkundeboeken voor me, dingen voor mezelf uit te tekenen. Ik maakte eindeloos plaatjes van elektronen in een atoom, prachtig vond ik die, een soort driedimensionale sculpturen. Ik denk dat bij mij de liefde voor het onderzoeken echt is gekomen door het spelen, en eigenlijk door het tekenen. Voor mij hebben tekenen en wetenschap altijd door elkaar gelopen. Met een pen op papier bezig zijn: dát is wat onderzoeken is. Er is een wereld daarbuiten en die probeer je te verklaren, te verinnerlijken. Door te tekenen krijg je overzicht. Er ging voor mij rust uit van de gedachte dat er een wereld is die ontdekt kan worden, die op een logische manier in elkaar zit en waar een zuivere schoonheid is.'
In 1984, Dijkgraaf studeerde inmiddels natuurkunde, kwam de snaartheorie in zijn leven. 
'We zaten in de collegezaal en de deur ging open. Er kwam een hoogleraar binnen die in Amerika werkte, maar af en toe hier was, Peter van Nieuwenhuizen. 'Over een week weten we alles!', riep hij. Er ontstond een sfeer van revolutie, er was een kort moment van nu gaan alle puzzelstukjes in elkaar vallen, en misschien is het dan ook helemaal klaar.
'Dat bleek te voorbarig, want het was alleen maar het begin van een lang verhaal. Maar op dat moment viel de snaartheorie als een scherf uit de hemel. Het werd me snel duidelijk dat daar een nieuwe generatie natuurkundigen mee bezig was. In die zin was het een revolutie: er hoorden andere mensen bij, andere wiskunde, andere technieken. Er hing een enorm enthousiasme in de lucht. Ideaal voor een jonge onderzoeker. Iemand fluit af en zegt: we beginnen opnieuw. Dat is een prachtig moment om het vakgebied in te gaan. Er was in die eerste jaren maar een kleine groep mensen mee bezig; nu zullen het er zo'n tweeduizend zijn.'
De snaartheorie wordt de theorie van het al genoemd. Het grote probleem in de fysica is: we hebben de wereld van de heel kleine deeltjes, zoals elektronen en quarks daar hoort de kwantumtheorie bij. En we hebben de theorie van het heel grote, met de relativiteitstheorie, Einsteins theorie van de zwaartekracht, die de bewegingen van het uitdijende heelal beschrijft. Die twee werelden sporen nauwelijks met elkaar. Als je de principes van de ene wereld toepast op de andere, krijg je flauwekul.
'De snaartheorie was een derde theorie: elementaire deeltjes zijn niet puntvormig, het zijn kleine, trillende snaren. Door dat derde element toe te voegen, klopt het opeens allemaal: het past in de kwantumtheorie én die trillende snaren geven de zwaartekracht. Maar dan komt er heel diepe wiskunde bij: wat betekent zo'n trillende snaar precies; wat betekent het dat die twee werelden daarin samenkomen? Blijkbaar is er een overkoepelend principe gevonden; wat is dat? Het antwoord is er nog steeds niet. Maar het is geweldig dat er in elk geval op papier een manier is om van de ene wereld in de andere te komen. Als je ooit van Europa naar Amerika bent gevaren, dan weet je dat die twee continenten op de een of andere manier met elkaar verbonden zijn. Je weet alleen nog niet meteen hóé precies. De natuur weet het wel, die heeft het opgelost. Want de natuur werkt. Dus de oplossing is er.'
Dit jaar meldden Italiaanse onderzoekers dat ze neutrino's sneller dan het licht van de ene naar de andere plek hadden laten vliegen. Was dat ook zo'n historisch moment? 'Zo voelde het niet. Als je zoiets hoort, heb je twee gedachten. De verstandige persoon in mij zegt: dit kan niet. Het is net zoiets als wanneer iemand roept dat 1 plus 1 3 is: dat heeft veel consequenties. Het zou betekenen dat elke rekensom die ooit is gemaakt, niet meer klopt. Hier geldt dat ook. We hebben zoiets als behoud van energie. We hebben zoiets als causaliteit. Oorzaak en gevolg, dat zit in een bepaalde volgorde: eerst de oorzaak, dan het gevolg. Als je dat gaat omdraaien, gaat het overal kraken. Het is niet een kwestie van de boel even kantelen.
'Maar er is een andere kant in je die zegt: misschien is dit wel het begin van iets fantastisch. Dergelijke dingen hebben zich nooit op een geschikt moment aangekondigd. Een theoreticus bekijkt de natuur, voorspelt nieuwe verschijnselen en hoopt stiekem dat er iets anders gebeurt. Het zou kunnen dat straks blijkt dat 2011 een ongelooflijk jaar was. Het zou kunnen al is de kans klein. Het wachten is op iemand die een echt briljant idee heeft hoe dit alles in elkaar past.'
Laat u dan alles waar u nu aan werkt, uit uw handen vallen? 'Dat denk ik wel. Ik geloof erg in de eenheid van kennis. Als je kijkt hoe we de universiteiten inrichten, hoe we de wetenschap vormgeven, dat is nu verdeel en heers, en dat is jammer. Zelfs in mijn eigen vakgebied, theoretische natuurkunde, werkt het zo. Mensen zeggen: o, je werkt dus aan de snaartheorie? Neehee, mijn collega's en ik doen ook een heleboel andere dingen. We denken na over de wereld. Er staat nergens een bordje met 'tot hier en niet verder'. Er is geen betere manier om naar de wereld te kijken dan met een open blik, net als dat jongetje van 8 dat nog geen weet heeft van vakgebieden en dat in de bibliotheek van alles uit de kast trekt.'
Waar bent u het nieuwsgierigst naar? Als u over veertig jaar doodgaat en verrassend genoeg toch God ziet staan, wat vraagt u hem dan? 'Dan vraag ik hem wat het systeem van de wereld is. Dat is er namelijk, volgens mij. Ik ben ervan overtuigd dat we aan het begin staan van de kennis over de wereld. De kosmologen zeggen dat we 4 procent van het heelal een naam hebben gegeven. Dat wil zeggen dat we weten uit welke materie het bestaat. Van die overige 96 procent weten we niks. Als je hun tien jaar geleden had gevraagd hoeveel we begrijpen, hadden ze geantwoord: 100 procent. Want van die 96 procent wisten ze toen niet eens dat het er was. Wat we nu hebben, is alleen maar het begin, en zelfs dat niet.'
Voor Blaise Pascal, ook wiskundige, was het feit dat hij zo weinig wist het bewijs voor het bestaan van God. Kunt u zich dat voorstellen? Of sporen wetenschap en geloof per definitie niet? 'Moeilijk, denk ik. Wat ik het wonderlijke vind, is dat die wetenschap maar doorgaat en doorgaat. Ze zet stappen, vaak kleine en soms grote, en verkent meer en meer. We gaan verder, we kunnen steeds meer en het blijft maar op een mooie manier in elkaar klikken. Er zit ergens iets in die wereld dat begrepen wil worden.
'Het 	geloof 	daarentegen 	trekt 	zich 	in 	het 	persoonlijke 	terug. 	Als 	ik collegawetenschappers 	vraag 	hoe 	ze 	denken 	over 	natuurkunde, 	over 	de kwantumtheorie, dan krijg je telkens hetzelfde antwoord, want we denken in formules. Maar als je vraagt: hoe breng je dat in overeenstemming met je eigen religieuze gevoelens, dan komt iedereen met een ander antwoord. Ik hoor weleens mensen zeggen: ik werd gelovig en dat voelde als een soort verliefdheid. Het is ook moeilijk uit te leggen waarom je op iemand verliefd wordt.'
Snapt u dat mensen gek kunnen worden in de wetenschap? 'Jawel. Er zit iets confronterends in het zoeken naar kennis. Het is een jungle waar je doorheen moet. Ik denk dat we daar te makkelijk over praten. Het is tegenwoordig allemaal topwetenschap dit en topwetenschap dat. Maar degenen die erg goed zijn, bijna bovenmenselijk, die dingen hebben gedaan die ik nooit zou kunnen, zijn vaak bescheiden mensen die een klein leven leiden en vaak ook relativerend zijn over hun eigen prestatie. Dat is, volgens mij, omdat je die confrontatie hebt gehad. Als je die jungle in bent geweest, ken je je onmacht.'
We leven in een diplomademocratie: is kennis niet een te grote rol gaan spelen? 'Helemaal niet. Kennis is niet zoiets als een schaars goed. Ik ben ervan overtuigd dat de meeste mensen tot meer in staat zijn dan ze van zichzelf denken. Op een gegeven moment geloven ze het wel en stoppen ze dat is jammer.
'Desondanks worden we als wereldbevolking slimmer. Ik denk dat dat een groot goed is, dat we een prettiger samenleving zijn geworden doordat we genuanceerder tegen dingen aan zijn gaan kijken. Jezelf verder ontwikkelen, beter begrijpen, dat is juist iets prachtigs. Ieder mens heeft ergens een ontbrandingssysteem, alleen moet iemand op de knop drukken. Voor iedereen is een plek waar hij thuishoort, maar daar moet je wel naar op zoek.
'En daar zit geen leeftijdsgrens aan. Ik denk dat je tot je dood door blijft groeien en dan het stokje overgeeft. Het is een estafetterace: als mens zijn we een schakel in de enorme keten van het leven, zelfs onze planeet is onderdeel van het grotere geheel. Het is een groot verhaal waarvan je een kleine voetnoot bent maar het is wel jouw voetnoot.'
Robbert Dijkgraaf Geboren 24 januari 1960, Ridderkerk Burgerlijke staat Dijkgraaf is getrouwd met psycholoog-schrijfster Pia de Jong. Ze hebben drie kinderen Studeerde Theoretische natuurkunde en wiskunde in Utrecht, onderbrak zijn studie tijdelijk voor een opleiding aan de Gerrit Rietveld Academie. Studeerde in 1986 cum laude af, promoveerde in 1989 cum laude bij Nobelprijswinnaar Gerard 't Hooft Carrière Werkte na zijn studie aan de Princeton Universiteit en aan het Institute for Advanced Study, waar hij per 1 juli 2012 directeur wordt. Werd in 1992 hoogleraar mathematische fysica aan de Universiteit van Amsterdam. Won in 2001 de Physica-prijs van de Nederlandse Natuurkundige Vereniging en in 2003 de NWO-Spinozapremie. In 2008 werd hij president van de Koninklijke Nederlandse Akademie van Wetenschappen.
Mooiste boek dat u in 2011 las? The Information van James Gleick, over de overvloed aan informatie, nu maar ook in de 19de eeuw. En de laatste bundel van de net overleden Christopher Hitchens, Arguably. Mooiste concert? Ik heb genoten van Orfeo ed Euridice in de tuinen van Paleis Soestdijk Kerstmis of niet? Ik ga zeker niet naar de nachtmis. Kerst brengen we hier in Nederland door met familie; daarna gaan we naar Amerika Beste manier om te ontspannen? Muziek maken. Ik ben begonnen met klarinet, toen stapte ik over op dwarsfluit, nu speel ik een beetje piano en clavecimbel
'Thuis zeggen ze ook: het is meer een probleem om je uit te zetten dan om je aan te zetten'
Classification

Language: DUTCH; NEDERLANDS
Publication-Type: Krant
Journal Code: De Volkskrant Magazine
Subject: Physics (94%); Mathematics (84%); Educational Institution Employees (81%); 
Teaching + Teachers (80%); Sex + Gender Issues (78%); Humanities + Social Science (64%); Computer Science (63%)
Load-Date: December 23, 2011

End of Document
robbert dijkgraaf; Volkskrant magazineTien interviewstekstWilma de RekfotografieJoost van den BroekRobbert Dijkgraaf

robbert dijkgraaf; Volkskrant magazineTien interviewstekstWilma de RekfotografieJoost van den BroekRobbert Dijkgraaf

Page 2 of 7

Page 2 of 7





