'Mijn verhaal gaat over Majorana,  niet marihuana'
NRC Handelsblad
14 december 2013 zaterdag
Copyright 2013 NRC Media B.V. All Rights Reserved

Section: Wetenschap
Length: 2410 words
Body

SAMENVATTING
Quantumfysica
De bouw van een quantumcomputer moet een Nederlands icoonproject worden. Dat vindt Leo Kouwenhoven die vorig jaar Majoranadeeltjes ontdekte - mogelijke bouwsteentjes van zo'n computer. Maar hij blijft er koel onder.
VOLLEDIGE TEKST:
'Als u het niet snapt, dan ligt dat aan mij." Hoffelijk begint  Leo Kouwenhoven   zijn lezing voor een afgeladen Paradiso. De gemiddelde leeftijd van het  publiek op de vroege zondagmorgen in mei is zo'n vijftig jaar.  
Al even doodgemoedereerd  staat Kouwenhoven een paar maanden later in een warme, stampvolle tent op Lowlands -  nu is de gemiddelde leeftijd twintig jaar. ,,Mijn verhaal gaat over de Majorana, niet marihuana", sluit hij aan bij zijn gehoor. 
Leo Kouwenhoven is beroemd. De onverwachte vondst van Majoranadeeltjes, vorig jaar in zijn lab aan de TU Delft,  zette hem op de kaart. Zelf hamerde en hamert Kouwenhoven erop dat het definitieve bewijs voor deze merkwaardige deeltjes nog moet worden geleverd.  
Er is iets gezien dat 'look, talks and walks like a Majorana', zegt hij steeds. Maar intussen was hij in  journaals, in praatprogramma's, op ministeries en werd hij zelfs door Rutte in het Torentje uitgenodigd.   
En ja, al die aandacht moet je daarna wel verwerken,  zegt hij. In de nazomer  zitten we op een stenen bankje op de Delftse campus. Kouwenhoven, een boerenzoon die fysicus werd, draagt als altijd een spijkerbroek en een poloshirt.  
 ,,Telkens als er het afgelopen jaar  mensen bij ons thuis langskwamen, vroegen ze  naar mijn onderzoek. En ik had steeds wel wat nieuws te vertellen. Tot mijn vrouw en kinderen zeiden: 'We willen niet het hele jaar vijf keer per dag over Majorana's praten.' Ze hadden gelijk natuurlijk, maar ik zat met al die nieuwe ervaringen. Bij wie moet je die dán kwijt?" 
Nu  kijkt hij ironisch. Meende hij die laatste zin  of niet? Het is bij Kouwenhoven niet altijd duidelijk. Is hij altijd zo relaxed? Wat  denkt hij als hij  je peilend aankijkt?  
  Leidende rol  
Terwijl de rest van de wereld zich verbaasde over zijn merkwaardige 'deeltjes zonder eigenschappen', volgde Kouwenhoven dit jaar overduidelijk zijn eigen agenda. Hij dacht vooruit. Ver vooruit.  
Op de vrij korte termijn moesten  nieuwe experimenten worden bedacht en nieuwe technieken  worden ontwikkeld om aan te tonen dat die deeltjes die 'lopen, praten en eruitzien als Majorana's' ook werkelijk Majorana's zijn. 
Daarvoor werkt Kouwenhoven samen met onder meer Vincent van Mourik, die vorig jaar de eerste auteur van het Science-paper over de vondst  was, met de Leidse theoretisch fysicus Carlo Beenakker en diens groep, en met hoogleraar Erik Bakkers die in Eindhoven  circuitjes van ragfijne nanodraadjes bouwt.  
Door  in zulke circuitjes  met meerdere Majoranadeeltjes tegelijk te goochelen, wil Kouwenhoven's team straks aan die deeltjes het karakteristieke 'niet-Abelse' gedrag ontlokken dat geen enkel ander deeltje vertoont. ,,Dat zou het sterkste bewijs zijn dat het écht om Majorana-deeltjes gaat. Zoiets laten zien  duurt nog  twee tot vier jaar", schat Kouwenhoven. 
Maar: er is ook de lange termijn. Majorana's zouden de ideale  informatiedragers kunnen zijn in toekomstige quantumcomputers  die  ,,de wetenschap  een nieuw tijdperk in zullen voeren." In zulke superkrachtige computers zouden ze kunnen fungeren als  een quantumbit of kortweg 'qubit' - een bit dus dat tegelijk  0 én 1 kan zijn. Juist dat dubbelzinnige karakter van qubits  voert de informatiedichtheid en   rekensnelheid enorm op. 
En:  zou het niet mooi zijn als Nederland de leiding zou nemen bij de ontwikkeling van zo'n quantumcomputer? Sterker, als Delft dat zou doen?  
 Lab-in-aanbouw  
,,Ik was dit voorjaar aan het kwakkelen", zegt Kouwenhoven in de nazomerzon op die Delftse campus. In januari had hij al eens gemaild dat hij griep had. ,,In het lab gaat het goed, maar er gebeurt niets schokkends", schreef hij er bij.  
Daarna kreeg hij alle andere griepvormen die er rondwaarden, zegt Kouwenhoven ontspannen. Maar intussen werkte hij óók,  met collega-onderzoekers en mogelijke financiers in Nederland en de Verenigde Staten,   zijn toekomstplannen uit. 
Een concreet resultaat daarvan, het QC-lab, heeft hij zojuist laten zien. Het lab, dat met relatief eenvoudige ingrepen in het oude Technische-Natuurkundegebouw wordt geïnstalleerd, is nog in aanbouw. Alle wanden zijn er van glas en werkkamers, meet- en vergaderruimtes liggen naast en door elkaar. ,,Meten, denken en analyseren moeten hier in elkaar overlopen."  
Begin 2015 zal  in een andere vleugel van hetzelfde gebouw nog een tweede lab worden geopend:  QuTech. Dit lab zal  zich richten op toepassingen van de fundamentele onderzoeksresultaten uit het QC-Lab. Zoals  dus  die quantumcomputer. Delftse bedrijven en multinationals als Microsoft doen er aan mee. Hoogleraren en studenten van de faculteit Elektrotechniek, Wiskunde en Informatica zullen er hun expertise inzetten om de fundamentele vondsten  naar de praktijk te vertalen.   
Kouwenhoven zelf kijkt  weer strategisch vooruit. ,,Ik loop vast te denken wie QuTech officieel kan openen", zegt hij.  ,,Ik denk aan eurocommissaris Neelie Kroes. In Nederland en van het ministerie van Economische Zaken krijgen we nu genoeg steun. Het lijkt me goed om ook  contacten in Europa te leggen."  
En zeker, beaamt hij, zijn werk is de laatste jaren veelomvattender geworden  dan  het begeleiden en aansturen van medewerkers. Spannender ook. 
Tien jaar geleden werkte Kouwenhoven  nog aan de mesoscopische fysica - aan structuren op de micrometerschaal zoals draaideurtjes die elektronen laten passeren.  ,,Interessant,  maar je wist: dit  heeft geen grote gevolgen. Terwijl, wat we nu doen: dat komt in de boeken. Het kan de mensheid  veranderen. Het doet ertoe." 
Het maakt zijn leven als onderzoeker  behalve spannender óók simpeler. ,,Het is fijn als je wat te bieden hebt. Je kunt zo veel gemakkelijker samenwerking zoeken."  En hoeveel eenvoudiger  is het nu  om onderzoekssubsidies te krijgen. Al is het maar omdat ,,onderzoeksfinancier NWO onze resultaten natuurlijk graag in haar jaarverslag wil zien staan." 
   Icoonproject  
Denkt hij dan nooit: waar ben ik aan begonnen? Hij vertelt het allemaal zo onderkoeld, alsof het vanzelf spreekt.   Maar veel geld  stroomt binnen wegens de belofte van een werkende quantumcomputer, zo  rond 2025. En zijn onderzoek is pril...  
De vraag levert weer een peilende,  nadenkende blik op. ,,Kijk naar het succes van icoonprojecten uit het verleden. Neem het Manhattanproject bijvoorbeeld, dat tot de  atoombom op Hiroshima leidde."  Met een ironische blik: ,,Nu ga je toch niet opschrijven dat ik die bom een succes vindt?  Of denk aan  het  Man-on-the-Moon-project, de ontrafeling van het menselijk genoom, de speurtocht naar het Higgsdeeltje. Mensen kunnen veel meer dan ze denken - als ze zichzelf een doel stellen. "    
Én als ze durven. ,,De mensheid gaat een quantumcomputer bouwen, daarvan ben ik overtuigd. En ja, je kunt  wachten tot we meer zekerheid hebben over  methodes en technieken. Alleen: dan weet je óók zeker, dat anderen erop zullen duiken." 
,,Wil je zeker zijn over je eigen leidende rol, dan moet je vroeg beginnen. Nú hebben de quantumonderzoekers in Delft, niet alleen ik, een voorsprong. Er is hier een 'ecosysteem' van onderzoekers met inzichten en technieken die anderen niet hebben. Dat kunnen we met relatief kleine investeringen uitbouwen." 
Ofwel: De ontwikkeling van de quantumcomputer kan ook een icoonproject worden - met een Nederlands stempel. Hij kijkt naar de grassprietjes. Denkt. Lacht wat.  ,,Ik bedenk dit  niet allemaal alleen", zegt hij dan. Als voorbeeld vertelt hij over een gesprek dat hij had met een voormalig directeur van het fameuze Amerikaanse Bell Labs. ,,Die had heel wat onderzoeksprojecten zien opkomen, en soms ondergaan, en dit quantumcomputerproject vond hij echt niet het gekste wat hij ooit gehoord had." Licht spottend: ,,Dat vond ik bemoedigend." 
Bovendien, als het met Majorana's niet lukt,  zijn er andere qubit-kandidaten. ,,Het QClab bestaat niet alleen uit mijn groep. De Delftse groepen van  Lieven Vandersypen en  Leo Di Carlo doen  mee, en zij staan aan de voorhoede  van het onderzoek naar meer conventionele typen quantumbits.  En dan is er nog de groep van Ronald Hanson, expert in quantumteleportatie en -netwerken. Het is een groot team."  
 Wall Street Journal  
Twee maanden later, op  2 oktober, krijg ik een mail. 'Volg je het nieuws?'  
Vandaag tekent minister Henk Kamp van EZ het innovatiecontract voor de komende jaren. De overheid zal   jaarlijks 4 miljoen euro in QuTech steken, deels via innovatieinstelling TNO, en de TU Delft doet daar jaarlijks 5 miljoen bij. Het telt op bij  de 15 miljoen euro die de Delftse quantumexperts eerder van de EU kregen en bij de bijdragen die zij van bedrijven en van  NWO verwachten.  'Dutch University to Build First Quantum Computer', kopt de Wall Street Journal.  
Krap twee weken later, op 14 oktober, hebben we elkaar weer  aan de lijn.  ,,Ik zit op een stoeltje bij een pashokje," meldt Kouwenhoven. Hij is in Londen met zijn vrouw en twee zoons die aan het shoppen zijn. We spreken over de publicatie die dit weekend verschijnt in Nature Nanotechnology.  Met de groep van Erik Bakkers uit Eindhoven  beschrijft Kouwenhoven daarin  - in grote lijnen - hoe ze kruispunten van nanodraadjes hebben gemaakt.  
De enkele nanodraadjes, waarin de kandidaat-Majorana's vorig jaar opdoken, geven ze inmiddels  weg aan  onderzoekers wereldwijd, vertelt Kouwenhoven. Maar de details van de nieuwe   kruispunten blijven  geheim, want die  vormen de basis van de circuitjes waarin je met Majorana's kunt goochelen. De opmaat voor de ,,killer-experimenten" die dat doorslaggevende bewijs voor de Majorana's moeten geven dus. 
 Boegbeeld  
Op 18 november,  zien we elkaar nog een keer  in levende lijve. In zijn  ruime witgeverfde huis in Den Haag zet Kouwenhoven koffie, terwijl zijn witte kat nieuwsgierig ronddrentelt. Kouwenhoven ziet er moe uit. Nog een maand,  dan wordt op 18 december het QC-Lab geopend. Met een feestje voor medewerkers. ,,Geen bobo's en we gaan niet over het werk praten." 
En ja, zegt hij, het zal best dat collega's elders in het land wel eens met scheve ogen kijken naar al het geld dat nu naar de quantumexperts in Delft toestroomt.  Schouderophalend: ,,Zo gaat het. Het zwaartepunt ligt nu hier en dan  daar."  
Zijn naaste collega's hebben er geen problemen mee, en nee, ook niet met het feit dat Kouwenhoven hét boegbeeld van de quantumcomputer is geworden. ,,Dat is niet iets persoonlijks. Het is  zoals bij de grote Cern-experimenten waarmee fysici op het Higgsdeeltje joegen. In zulke projecten maak je je ego ondergeschikt aan het doel. Dat  toevallig één iemand de woordvoerder is, hoort erbij." 
Hij heeft nog steeds geen nacht wakker gelegen van het project, zegt hij verder. ,,Ik heb een eerlijk verhaal. Met steeds een bijsluiter erbij over alle onzekerheden. Bovendien: tot nu toe hebben we meer geleverd dan we beloofd hadden." 
Wat we nu doen, komt in de boeken. Het kan de mensheid  veranderen. Het doet ertoe. 
  Quantumcomputer Tegelijk nul en een  
Majoranadeeltjes zijn deeltjes die hun eigen antideeltje zijn. Daardoor zijn het 'deeltjes zonder eigenschappen'. Zo dragen ze geen elektrische lading: anders zouden ze van elkaar te onderscheiden zijn doordat de lading in het antideeltje tegengesteld was. Om dezelfde reden zijn ze niet magnetisch, en dragen ze geen energie.  
Gek genoeg dook zo'n deeltje zonder eigenschappen vorig jaar in Delft  juist op uit het samenspel van vele elektronen in een ragfijn nanodraadje - die elk afzonderlijk wél elektrische lading dragen en kleine magneetjes zijn. 
Om dat te begrijpen, kun je het draadje vergelijken met rails, en de elektronen met wagonnetjes die samen een  trein vormen. Alleen: aan het uiteinde ontbreekt  één wagonnetje. Daar zit een lege plek, een gat. En omdat het draadje als geheel elektrisch neutraal is, heeft dat gat een positieve lading. 
Met dat gat is nog iets aan de hand. Schuiven alle wagonnetjes één plek op, dan zit het gat ineens aan de andere kant van de trein. Niet bij de kop, maar bij de staart. Net als wanneer   alle mensen in een rij stoelen (met aan het uiteinde een onbezette plek) één stoel zouden opschuiven.  
Volgens de wetten van de quantummechanica zit het op deze schalen dan   nóg subtieler: aan beide uiteinden, bij kop én staart, zit een mengeling van de twee mogelijkheden. Een half gat en een half elektron dus - het Majorana. 
Ingewikkeld? Niet als je inzoomt op één uiteinde. Dan leert een simpele optelsom: de lading van zo'n 'half-om-half deeltje' is precies nul, het magneetje is nul, en als de materiaaleigenschappen goed gekozen zijn is bovendien sprake van een energieloze evenwichtstoestand. Exact wat Leo Kouwenhovens team vorig jaar in de metingen zag, en wat andere teams later repliceerden -  op een wat omstreden manier  in Israël, robuuster in het Zweedse Lund.  
Toch: echt wetenschappelijk bewijs is er pas als je met meerdere van die deeltjes kunt schuiven. Alleen zo kun je ze het tegendraadse 'niet-Abelse' gedrag ontlokken dat Majorana's eigen is, en dat ze  bovendien geschikt maakt als informatiedrager in  toekomstige quantumcomputers.  
Daartoe zijn  kruispunten van nanodraadjes nodig. ,,In feite maak je dan al  het bouwsteentje van een quantumcomputer", zegt Kouwenhoven. Ofwel: een 'qubit' die tegelijk '0' (een gat) en '1' (een elektron) kan zijn, en waarin je informatie kunt wegschrijven, en later weer uitlezen.  
De Leidse groep van Carlo Beenakker rekende onlangs voor dat zo'n qubit twee kruispunten vergt. En dat je er ook het 'niet-Abelse' gedrag in kunt waarnemen, waarmee Majorana's zich van andere deeltjes onderscheiden. 
 Slaagt het Delftse team erin dat inderdaad aan te tonen, dan kan een Nobelprijs niet uitblijven, zeggen alle experts.  
Komt daarna ook die quantumcomputer er, dan zal de wetenschap een nieuw gebied betreden, zeggen zij verder. Dan kan eindelijk gerekend worden aan  ingewikkelde biologische systemen, aan complexe quantummechanica  en  kunnen databases in een vloek en een zucht worden doorzocht.    
  Cv Majoranaman   
Leo Kouwenhoven (1963) promoveerde in 1992 in Delft op nanostructuren. Tegenwoordig is hij natuurkundehoogleraar en universiteitshoogleraar aan de TU Delft. 
De vondst daar, vorig jaar, van Majoranadeeltjes, maakte hem beroemd. Zijn vrouw is  hoogleraar kennismanagement  Marleen Huysman en zij hebben  twee zoons.  
Graphic

 
FOTO Andreas Terlaak
Foto TU Delft
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Educational Institution Employees (67%); Physics (65%)
Industry: Computing + Information Technology (94%)
Load-Date: December 13, 2013

End of Document
'Mijn verhaal gaat over Majorana,  niet marihuana'

'Mijn verhaal gaat over Majorana,  niet marihuana'

Page 2 of 7

Page 2 of 7





