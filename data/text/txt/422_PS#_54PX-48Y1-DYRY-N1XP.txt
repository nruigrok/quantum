Wees opmerkzaam!
de Volkskrant
14 januari 2012 zaterdag
Copyright 2012 PCM Uitgevers B.V. All Rights Reserved

Section: Wetenschap; Blz. 6
Length: 291 words
Byline: Martijn van Calmthout
Body

Neem een vensterruit, zegt de Leidse hoogleraar theoretische astrofysica Vincent Icke in de aflevering over quantumtheorie van zijn zesdelige DVD-college over natuurkunde. U ziet uw spiegeling, en tegelijk is er buiten iemand die u groet. Doodnormaal? Denk nog eens. Wat er gebeurt, is hoogst opmerkelijk! Licht kan kennelijk tegelijk wél en niet door de ruit. Er zijn dus twee uitkomsten van eenzelfde oorzaak. En dat staat haaks op alles waar de natuurkunde tot pakweg 1900 voor stond: het eenduidig verbinden van oorzaken en gevolgen. Waarna hij in de resterende drie kwartier zijn zaaltje publiek onderhoudt over de vreemde realiteit van de quantummechanica. Op Ick'iaanse wijze: welbespraakt, uit het hoofd, zonder enige hapering en in een licht archaïsche woordkeus ('ten naaste bij', 'klip en klaar') die ook een zeker gevoel voor theater verraadt.
Wat doen natuurkundigen? Kijken naar wat iedereen ziet en er beter over nadenken dan u en ik. Wees, vat Icke de kern van zijn vak samen, opmerkzaam en ook u kunt begrijpen hoe dit universum werkt. En het moet gezegd: wie de volle zes uur college afkijkt, is nog geen fysicus maar wel een veel beter verstaander van natuurkundigen, hun werkwijze en hun theorieën; van mechanica, thermodynamica, elektromagnetisme, relativiteit en quantummechanica tot de theorie van alles.
Icke kiest daarbij nu en dan betrekkelijk particuliere routes door de stof, bijvoorbeeld veel via het werk van Christiaan Huygens door de mechanica en relativiteit. Maar dat is nergens hinderlijk of ongepast. Sterker, de persoonlijke toets maakt de colleges ronduit vergelijkbaar met de legendarische hoorcolleges uit de jaren zestig van Richard Feynman, ook zo'n briljante docent. Voor meer dan alleen de liefhebbers dus.
Graphic

Wees opmerkzaam!
 
Vincent Icke: Grote Natuurkundige Theorieën. NWT; EUR 34,50; ISBN 9789085713784 
Vincent Icke spreekt. Still van besproken DVD 
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Physics (94%); Educational Institution Employees (75%)
Load-Date: January 13, 2012

End of Document
Page 2 of 2
