DE KERN RENATE LOLL OVER RUIMTE EN TIJD
de Volkskrant
24 december 2010 vrijdag
Copyright 2010 PCM Uitgevers B.V. All Rights Reserved

Section: WETENSCHAP; Blz. 7
Length: 496 words
Byline: Martijn van Calmthout
Body

'Ik wil in essentie weten wat ruimte is. Kunnen we het bestaan van ruimte en tijd afleiden uit een fundamentele wet of beginsel? Dat is de centrale vraag.
'Dat klinkt misschien als een belachelijk ambitieuze vraag, maar in feite ligt die nogal voor de hand. Sinds Einstein weten we dat ruimte en tijd een samenhangend geheel vormen dat wordt vervormd door de aanwezigheid van materie, van massa. Tijd en ruimte zijn dus geen vast en neutraal toneel waarop de natuurkunde zich afspeelt. Ze hebben zelf een structuur. Een lokale structuur zelfs, die samenhangt met de materie.
'De vorige eeuw heeft de fysica twee fantastische theorieën opgeleverd. Voor de grote schalen hebben we de algemene relativiteitstheorie. Einstein. Voor de allerkleinste schalen hebben we de quantumtheorie. Bohr en Heisenberg. Twee theorieën die ieder voor zich geweldig goed werken.
'Het probleem is waar gravitatie en quantum elkaar ontmoeten, in het centrum van zwarte gaten bijvoorbeeld of in de oerknal. De zogeheten Planck-schaal. Daar gaapt een kolossaal gat in ons begrip. Wat we zoeken is een theorie van quantumgravitatie. Helaas loopt tot nog toe iedereen met zijn kop tegen de muur.
'Gangbare technieken uit de theoretische fysica, waarbij je kleine quantumvariaties toevoegt aan de klassieke vergelijkingen, hebben frustrerend weinig effect in dit gebied. Je kunt je vergelijkingen niet 25 ordes van grootte extrapoleren. Kleine variaties in de uitgangspunten leiden tot wilde variaties. Staren naar de vergelijkingen heeft kortom tot nog toe weinig zin gehad. Wat we van lieverlee veel zijn gaan doen, is simuleren met computers. Daarmee krijg je niet-triviale inzichten die je nu en dan een idee geven waarheen het moet.
DE KERN RENATE LOLL OVER RUIMTE EN TIJD
'Ik denk dat er wel vooruitgang te boeken is, al is het misschien meer op een schaal van decennia dan een jaar. Maar waarnaar we naar mijn idee absoluut moeten zoeken is een theorie zonder allerlei exotische elementen zoals verborgen dimensies of extra structuren. Een theorie als de snaartheorie geeft wel potentiële antwoorden, maar zo veel dat het genant wordt. Dat is een teken dat er te veel vrijheid in de vergelijkingen zit.
'Als iemand als Steven Hawking zegt te kunnen accepteren dat er 10 tot de macht 500 heelallen mogelijk zijn, lijkt mij dat te veel op de doos van Pandora waarin alles kan en mag. Je moet altijd streven naar een unieke theorie, zonder allerlei vrijheden. Een theorie die je op de achterkant van een postzegel kunt opschrijven, of in elk geval iets met zo min mogelijk vrije parameters. Daar wil je als theoreticus het allerliefst op uitkomen.
'Overigens krijg ik altijd een beetje de kriebels van mensen die het hebben over het gebrek aan fysische intuïtie in dit soort extreme theorie. Intuïtie zegt me niets, wij zijn het product van een heel beperkt deel van de werkelijkheid, terwijl op de Planckschaal ruimte en tijd niet eens bestaan. Doorgronden, daar gaat het uiteindelijk om. Quantumtheorie is tegen-intuïtief. Maar hij werkt prima.'
Graphic

 
Renate Loll (48), hoogleraar theoretische natuurkunde, Utrecht. Foto Jiri Buller 
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Physics (94%)
Load-Date: December 24, 2010

End of Document
Page 2 of 2
