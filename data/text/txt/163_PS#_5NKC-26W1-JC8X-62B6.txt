'Gewoon: ik wil weten hoe de natuur in elkaar zit'
Het Parool
20 mei 2017 zaterdag
Copyright 2017 De Persgroep Nederland BV All Rights Reserved

Section: Wetenschap; Blz. 50, 51
Length: 860 words
Byline: TEKST YANNICK FRITSCHY, FOTO MAXIMILIEN BRICE
Highlight: In 2013 ontving de Belg François Englert eindelijk de Nobelprijs voor zijn theorie uit 1964. Daarin voorspelde hij samen met Robert Brout - en iets eerder dan Peter Higgs - het bestaan van het higgsdeeltje.
Body

François Englert: Nobelprijs na een halve eeuw
"I think we have it." Met deze woorden veroorzaakte Cern-directeur Rolf Heuer vijf jaar geleden euforie onder natuurkundigen. Een halve eeuw nadat het bestaan ervan voorspeld was, hadden ze eindelijk het laatste puzzelstukje te pakken dat het standaardmodel van de deeltjesfysica compleet maakte. Het BEH-deeltje was gevonden. 
Dat deeltje staat bij de meesten beter bekend als het higgsboson of higgsdeeltje. Ten onrechte: de Schotse natuurkundige Peter Higgs was in 1964 niet de eerste die het bestaan ervan voorspelde. Die eer komt eigenlijk toe aan de Belgische fysici Robert Brout en François Englert, die kort daarvoor hetzelfde natuurkundige mechanisme op een andere manier beschreven. 
Gelukkig had het Nobelcomité zijn feiten wel op orde. In 2013 reikte het de Nobelprijs voor de natuurkunde uit aan Higgs én Englert. Voor Brout kwamen ontdekking en Nobelprijs net te laat - hij overleed in 2011. Maar François Englert, inmiddels 84 jaar oud, volgt de moderne natuurkunde nog altijd op de voet. 
Waarom heeft iedereen het over het higgsdeeltje, en niet over het Brout-Englert-Higgsdeeltje? 
"Robert Brout en ik hebben het mechanisme beschreven in een publicatie in 1964. 
Binnen enkele maanden deed Peter Higgs dat ook, onafhankelijk van ons. De Amerikaanse fysicus Steven Weinberg verwisselde de data van twee artikelen van Higgs en stelde dat Higgs eerder was. Later erkende Weinberg die vergissing, maar hij vond het niet zo belangrijk. Daar ben ik het deels mee eens." 
U spreekt vooral over het mechanisme, en niet over het deeltje. Hoe belangrijk is het deeltje eigenlijk? 
"Het deeltje is belangrijk om te bewijzen dat de theorie klopt. Het mechanisme zou zelfs zonder waarneembaar deeltje kunnen werken, maar dan op een veel gecompliceerdere manier. De vondst van het deeltje bevestigde dat de simpelste benadering correct was." 
Het BEH-mechanisme wordt weleens gepresenteerd als een groep feestvierders die met hun gedrag tegenover 'zwaargewichten' massa zouden creëren. Wat vindt u van dit soort analogieën? 
"Ik houd daar absoluut niet van. Je moet heel voorzichtig zijn met analogieën. Ze geven op zijn best een vaag idee van het mechanisme. Ze laten mensen denken dat ze iets begrijpen, terwijl ze het helemaal niet begrijpen." 
"De beste analogie is wat mij betreft om het BEH-veld te zien als de condensatie van een heleboel dampdeeltjes. Samen vormen die een driedimensionale zee die het hele universum vult en golven produceert. Die golven veroorzaken massa. Maar ook deze analogie heeft zijn beperkingen. Een quantummechanisch veld zit veel gecompliceerder in elkaar dan een gewone zee." 
Kun je het mechanisme überhaupt begrijpen zonder formules? 
"Ja, behalve de exacte waarden van de parameters is alles te begrijpen zonder wiskunde. Maar dan heb ik wel minstens een uur nodig." 
Het BEH-mechanisme geeft deeltjes hun massa. Waarom was dat nodig? 
"In 1964 was de elektromagnetische kracht al quantummechanisch beschreven. Omdat deze beschrijving heel goed werkte, wilden Brout en ik quantummechanica ook toepassen op andere krachten. Probleem is echter dat de elektromagnetische kracht wordt voortgebracht door het foton, een deeltje zonder massa. Als we dit idee rechtstreeks toepasten op andere krachten, zouden alle deeltjes geen massa hebben. We hebben het mechanisme dus bedacht om een massa te geven aan elementaire deeltjes die anders geen massa zouden hebben." 
Staat het mechanisme toe dat er een tweede BEH-deeltje bestaat? Het Englert-deeltje? 
"Dat is momenteel moeilijk te zeggen. Als supersymmetrie bestaat, is er vanzelfsprekend ook een tweede BEH-deeltje. Maar daar zijn voorlopig geen aanwijzingen voor. Mochten ze een tweede deeltje vinden, dan kan het me niet schelen hoe ze het noemen." Wat is het voornaamste struikelblok in de theoretische fysica? 
"Quantumzwaartekracht. Er is nog geen bevredigende theorie die een brug slaat tussen quantummechanica en algemene relativiteitstheorie. De theoretische fysica zit momenteel in een crisis. Er is al vijftig jaar geen grote doorbraak geweest. Vissen in de vijver die we nu hebben, gaat ons niet veel verder helpen. Er is waarschijnlijk een groot nieuw idee nodig om quantumzwaartekracht te beschrijven." 
Een groot nieuw idee, zoals dat van u in 1964, waarvoor u in 2013 de Nobelprijs ontving. Was dat een droom die uitkwam? 
"Nee, ik werkte niet om de Nobelprijs te winnen. Ik houd van fysica en wil weten hoe de natuur in elkaar zit; dat is altijd mijn motivatie geweest. Natuurlijk ben ik blij met de vondst van het deeltje en de Nobelprijs, maar ik was sowieso al blij met mijn theorie en ik wist zeker dat die klopte - met of zonder waarneembaar deeltje."
François Englert
Etterbeek (België), 6 november 1932 
1955civiele elektrotechniek en werktuigbouwkunde, Vrije Universiteit, Brussel 
1955-1959promotie natuurkunde, VU, Brussel 
1959-1960onderzoeksassistent, Cornelluniversiteit, New York 
1960-1961assistenthoogleraar, Cornelluniversiteit 
1961-1964lector, VU, Brussel 
1964-1998hoogleraar VU, Brussel 
1998-heden emeritaat
'Het is best te begrijpen zonder wiskunde, maar dan heb ik een uur nodig'
Bekijk de oorspronkelijke pagina: pagina 50, pagina 51
Classification

Language: DUTCH; NEDERLANDS
Publication-Type: Krant
Subject: Physics (95%); Awards + Prizes (82%)
Organization: EUROPEAN LABORATORY FOR PARTICLE PHYSICS (84%)
Load-Date: May 19, 2017

End of Document
'Gewoon: ik wil weten hoe de natuur in elkaar zit'

'Gewoon: ik wil weten hoe de natuur in elkaar zit'

Page 2 of 4

Page 2 of 4





