'Wetenschap: wie het hardste schreeuwt, krijgt gelijk'
de Volkskrant
12 mei 2012 zaterdag
Copyright 2012 PCM Uitgevers B.V. All Rights Reserved

Section: Wetenschap; Blz. 6
Length: 1280 words
Byline: Door Marcel Hulspas
Body

Een halve eeuw geleden schreef wetenschapsfilosoof Thomas Kuhn The Structure of Scientific Revolutions, dat werd omarmd door hippies en marxisten. Volgens Kuhn bestond vooruitgang op basis van feitenonderzoek niet, maar ontwikkelde de wetenschap zich door korte, heftige fasen, waarin mensen overtuigd werden van nieuwe inzichten. Door Marcel Hulspas
Thomas Kuhns wetenschappelijke revoluties
Thomas Kuhn (1922-1996) was van huis uit natuurkundige, maar hij verdiepte zich in de jaren vijftig van de vorige eeuw steeds meer in de geschiedenis van de wetenschap. Zijn boek The Copernican Revolution (1957), over de ontdekking van Copernicus en hoe deze de wetenschappelijke wereld veroverde, is nog steeds een standaardwerk. Op basis van dat onderzoek kwam hij in 1962 met zijn boek The Structure of Scientific Revolutions: een algemene theorie over de manier waarop wetenschappelijke revoluties verlopen.
Hoe verlopen die?
Volgens Kuhn kent de wetenschap lange rustige perioden van normal science, waarin wetenschappers dezelfde inzichten en methoden gebruiken (hetzelfde paradigma). Die rust wordt soms onderbroken door korte, heftige fasen waarin het oude paradigma vervangen wordt door een nieuw paradigma, met compleet andere inzichten (wetten) en methoden. Eigenlijk ontstaat een compleet andere kijk op de wereld. Neem de Copernicaanse revolutie: plots 'zag' iedereen de aarde om de zon draaien, in plaats van andersom. Een ander voorbeeld van Kuhn: de opkomst van de quantummechanica. Klassieke natuurwetten maakten plaats voor onzekerheid, waarschijnlijkheid en toeval. 
Natuurkundigen betraden een compleet andere wereld. Oud en nieuw zijn niet met elkaar te vergelijken.
Kuhn vergeleek een wetenschappelijke revolutie graag met de 'gestalt switch': het verschijnsel dat je in dezelfde afbeelding dan weer een eend, dan weer een konijntje ziet. Allebei kan niet. Een revolutie was, kortom, niet het gevolg van het zorgvuldig wikken en wegen van feiten; het was een zaak van psychologie, van het andere 'inzien', van elkaar overtuigen. Wetenschappelijke vooruitgang leek een kwestie van: wie het hardste schreeuwt, krijgt gelijk. Dat betekent, schrijft Kuhn aan het slot van zijn boek, dat je vraagtekens kunt zetten bij het begrip 'wetenschappelijke vooruitgang'. Kun je dan nog volhouden dat de wetenschap steeds dichter bij de waarheid komt? Straks is alles weer totaal anders!
En dat was nieuws?
Groot nieuws. The Structure paste perfect in de jaren zestig, de jaren van de hippiebeweging die niks te maken wilde hebben met autoriteiten en vooruitgang. Het werd het best verkochte Amerikaanse filosofische boek van na de oorlog. Tegenwoordig wordt het begrip paradigma te pas en te onpas gebruikt, maar toen was het boek een schok voor wetenschapsfilosofen. Dat vakgebied werd gedomineerd door de nazaten van de Wiener Kreis en de beroemde Britse filosoof Karl Popper. Zij geloofden heilig in wetenschappelijke vooruitgang. Het enige wat je daarvoor nodig had, waren de juiste wetenschappelijke methoden en goede waarnemingen dan deed je de ene ontdekking na de andere. Volgens Karl Popper maakte de echte wetenschapper daarbij alleen maar gebruik van 'falsifieerbare' theorieën en dus zocht hij voortdurend naar waarnemingen die zijn theorie omver konden gooien.
Kuhn haalde dat beeld volkomen onderuit. Wetenschappers, zei hij, knutselen tijdens normal science vlijtig verder aan hun geliefde theorie. Ze zijn er helemaal niet op uit om die omver te werpen. En wat de 'juiste' methode betreft: elk paradigma heeft zijn eigen 'juiste' methode. Er ontstond een heftig debat tussen kuhnianen en popperianen dat eigenlijk nooit een echte winnaar heeft opgeleverd. Dat komt vooral doordat de popperianen voortdurend verwijzen naar de ideale wetenschapper en hoe die zich hoort te gedragen, terwijl kuhnianen zich concentreren op historische voorbeelden waar ook heel wat op valt af te dingen.
Geloofde Kuhn écht niet in wetenschappelijke vooruitgang?
Nee, niet echt. Voor een natuurkundige zou dat ook heel bijzonder zijn. Eigenlijk draafde hij in het slot van The Structure een beetje door. Het probleem was dat anderen die conclusie dolgraag omarmden; met name communistische filosofen (die had je toen nog). Zij baseerden zich op het historisch materialisme van Karl Marx, dat stelde dat alles wat met cultuur te maken had, inclusief wetenschap, verklaard kon worden vanuit de structuur van de maatschappij en dan vooral de kapitalistische economie. Als de economie veranderde, veranderde de wetenschap ook. Ook die marxisten vonden wetenschappelijke vooruitgang een illusie en ze konden de conclusie van Kuhn dat wetenschappelijke revoluties los staan van de wetenschappelijke feiten, dus uitstekend gebruiken.
In de jaren tachtig ontstond zelfs een linkse academische stroming, de Sociology of Scientific Knowledge (SSK), die de ontwikkeling van de wetenschap volledig wilde verklaren op basis van maatschappelijke veranderingen. Zo was het ontstaan van de quantummechanica te verklaren uit de grote maatschappelijke onzekerheid rond 1900. En de relativiteitstheorie kon nooit zijn ontstaan als er toen wereldwijd geen sprake was geweest van de 'relativering' van oude normen en waarden. Kuhn was geen communist en moest he-le-maal niets hebben van dat soort denkbeelden. Maar ja, de SSK beriep zich ondertussen wél op zijn boek. Kuhn heeft een groot deel van de rest van zijn leven (hij stierf in 1996) besteed aan het herformuleren van zijn theorie, in de hoop dat soort radicalen de wind uit de zeilen te nemen. Daarbij heeft hij zelfs op een gegeven moment, uit een soort van wanhoop, het begrip paradigma weer overboord gegooid.
Is de theorie van Kuhn nog wat waard?
De SSK is inmiddels roemloos ten onder gegaan. Niemand twijfelt eraan dat de wetenschap zoiets als vooruitgang kent. Kuhns inzichten zijn binnen de wetenschap nooit echt populair geworden. Niemand gelooft dat wetenschappers in rustige tijden alleen maar bezig zijn 'binnen hun paradigma', met andere woorden: alleen maar willen bewijzen dat hun theorie klopt. Er zijn altijd raddraaiers die aan de stoelpoten zagen. En niemand gelooft nog dat een nieuwe theorie uit het niets tevoorschijn komt, dat het net zo goed een compleet andere theorie had kunnen zijn. Kuhns indeling in perioden van normal science, onderbroken door paradigmawisselingen, wordt dan ook door geen enkele wetenschapshistoricus gebruikt. Het is veel te star. Het gekke is overigens dat Kuhn die indeling in zijn eigen historische werk ook niet gebruikte. Dat pak zat hem zelf blijkbaar ook te strak.
Hebben we toch nog iets van hem geleerd?
Kuhns The Copernican Revolution was een meesterwerk. Tot die tijd staarden historici zich bij voorkeur blind op individuele, liefst geniale onderzoekers en hun geniale inzichten. Zij waren de oorzaken van veranderingen, zo luidde het romantische geloof. Kuhn wees op het belang van de hele wetenschappelijke gemeenschap; van de discussies tussen Copernicus en zijn collega's en de omslag in het denken die zich daarbij voordeed. Daarop baseerde hij ook dat inzicht dat een revolutie te vergelijken was met een gestalt switch. Kuhn was baanbrekend in de nadruk op het collectief. Daarnaast heeft hij de oude wetenschapsfilosofen een harde les geleerd. Het is onnozel te zeggen dat Aristoteles een natuurkundige was met verkeerde ideeën en Ptolemaios een astronoom die ernaast zat. Dat soort opmerkingen strelen uiteraard ons ego ('wij weten beter') maar het zijn gewoon dwaze terugprojecties op het verleden. Wetenschap was toen iets compleet anders. Wat we wetenschap noemen, waar de mensheid zich het hoofd over breekt, verandert met de eeuwen. Dát zou je de grote les kunnen noemen van The Structure.
Graphic

 
Thomas Kuhn in 1962. Foto Jim Wilson / The New York Times 
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Biology (94%); Geology + Geophysics (83%); Climate Change (80%); 
Psychology (75%); Anthropology + Archaeology (73%); Environment + Natural 
Resources (73%); Climatology (71%); Biotechnology Industry (67%); Animals (63%)
Industry: Computing + Information Technology (63%)
Load-Date: May 11, 2012

End of Document
'Wetenschap: wie het hardste schreeuwt, krijgt gelijk'

'Wetenschap: wie het hardste schreeuwt, krijgt gelijk'

Page 2 of 4

Page 2 of 4





