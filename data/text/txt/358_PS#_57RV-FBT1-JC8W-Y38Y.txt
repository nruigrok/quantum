Flowerpower-nerds van de fysica
NRC Handelsblad
15 februari 2013 vrijdag
Copyright 2013 NRC Media B.V. All Rights Reserved

Section: Boeken; Blz. 16
Length: 938 words
Byline: Rob van den Berg
Body

SAMENVATTING
Jonge natuurkundigen bouwden apparaten om contact te leggen met de geest van boeienkoning Harry Houdini. Een kleurrijke club was het!
VOLLEDIGE TEKST:
In de zeer nabije toekomst hoeven we ons geen zorgen meer te maken over de onveiligheid van ons betalingsverkeer. Op dit moment wordt hard gewerkt aan zogenaamde 'quantymcryptografische' systemen, waarbij boodschappen en geheime codes worden uitgewisseld met behulp van lichtpulsen. Niet te kraken, want als iemand de sleutel zou onderscheppen, verandert deze onherroepelijk en dat zal meteen worden opgemerkt.
Dit soort science fiction-achtige ontwikkelingen zijn gebaseerd op een al meer dan honderdjarige natuurkundige theorie, de quantummechanica. Niels Bohr, een van de grondleggers daarvan, zei dat 'iedereen die niet door de quantummechanica uit het lood wordt geslagen, er absoluut niets van begrepen kan hebben.' En hij had gelijk.
Pak een willekeurig populair-wetenschappelijk boek over de quantummechanica en je komt erachter dat de waarneming van een deeltje diens gedrag beïnvloedt, dat katten zowel dood als levend kunnen zijn, dat deeltjes zich als golven kunnen gedragen en andersom, of dat ze zo innig met elkaar verstrengeld kunnen zijn, dat ze met snelheden groter dan die van het licht boodschappen met elkaar lijken uit te wisselen.
Albert Einstein omschreef dit alles als 'spookachtige invloeden' en wilde er absoluut niets mee te maken hebben. Toch hield de theorie stand en is ze sindsdien in allerlei experimenten bevestigd. Waar de grondleggers echter nog eindeloos discussieerden over de filosofische implicaties van de quantummechanica, ontstond er na WO II  een pragmatische houding ten opzichte van de gehele natuurkunde. Die had met de ontwikkeling van de atoombom en van de radartechnologie laten zien van groot nut te kunnen zijn. Het was dan ook geen wonder dat studenten in groten getale naar de universiteiten stroomden om het vak te leren en toe te passen.
Laser
Dat bleek uiterst succesvol en leidde tot  technologische ontwikkelingen als de laser en de computerchip, om er maar een paar te noemen. De quantummechanica werkte! Het adagium was dan ook 'Shut up and calculate.'
De aandacht voor de filosofische implicaties verdween daarmee volledig naar de achtergrond, en kwam zo onder de aandacht van een bont samengestelde groep van jonge natuurkundigen die veelal buiten de universiteiten werkten. Zij stonden ook open voor Oosterse mystiek en paranormale verschijnselen en daar pasten de 'waanzinnige' verschijnselen van de quantummechanica eigenlijk heel goed in.
De Amerikaanse hoogleraar David Kaiser betoogt in zijn boek How the hippies saved physics met een redelijke dosis ironie hoe een groep randfiguren de belangstelling levend hield voor een stuk van de natuurkunde dat tegenwoordig als fundamenteel wordt beschouwd en bovendien tot onvermoede toepassingen kan leiden.
Middelpunt van alle activiteiten was de Fundamental Fysiks Group, opgericht in het begin van de jaren zeventig door twee natuurkundepromovendi, niet geheel toevallig van de Universiteit van Berkeley, die toen al  het centrum van de hippiecultuur was. Zij kregen van hun begeleiders te horen dat ' nadenken over de fundamenten (van de quantumtheorie) tijdverspilling was en je het uitzicht op een succesvolle carrière ontnam.' Daarom namen zij hun toevlucht tot geheime bijeenkomsten en zochten ze steun bij een aantal steenrijke 'New Age' ondernemers die wél wat zagen in diezelfde ideeën.  Ook iemand als de natuurkundige en Nobelprijswinnaar Richard Feynman (1918-1988), nooit afkerig van  iets dat buiten de mainstream lag, sloot zich bij deze beweging aan. De leden kwamen samen in ontspanningsoorden aan de kust van California, waar in hot tubs en tijdens massages de wildste theorieën werden ontwikkeld, al dan niet onder invloed van psychedelische drugs of LSD.
Uri Geller
Het is raar om te lezen dat natuurkundigen apparaten bouwden om in contact te komen met de geest van boeienkoning Harry Houdini, en (met steun van het Pentagon!) verklaringen probeerden te vinden voor het lepelbuigen van Uri Geller. Sommige deelnemers als Fritjof Capra en Gary Zukav schreven erover in razend populairwetenschappelijke boeken als de Tao of Physics en de Dancing Wu Li masters,  maar Kaisers boek is het eerste waarin de geschiedenis van deze beweging in al zijn geuren en kleuren uiteen wordt gezet.
Het gaat wat ver om de Fundamental Fysiks Group de credits te geven voor het veilig maken van ons betalingsverkeer in de komende jaren. En ook kun je aanvoeren dat in tegenstelling tot wat de titel suggereert de natuurkunde heel wat méér is dan dat waar deze 'hippies' zich mee bezighielden. Maar Kaiser laat wel degelijk zien hoe bekrompen het blikveld was van de politiek en de  (defensie)industrie, die enorme financiële injecties gaven aan een vakgebied dat alsmaar beperkter werd.
Aan de andere kant vertelt hij weer niet hoe ook mainstream  natuurkundigen als de eerder genoemde Richard Feynman fantasierijke ideeën genereerden die de natuurkundige kennis wel degelijk enorm vooruit hielpen. Desondanks alle hulde voor een geweldig boek dat niet alleen de geschiedenis beschrijft van een vergeten stuk van de natuurkunde, maar tegelijk aantoont hoe leuk dat vak kan zijn.
Tijdens massages werden de wildste theorieën ontwikkeld
David Kaiser: How the Hippies Saved Physics. Science, Counterculture, and the Quantum Revival. W. W. Norton,  372 blz. EUR 26,-
De Amerikaanse hoogleraar David Kaiser betoogt in zijn boek How the hippies saved physics met een redelijke dosis ironie hoe een groep randfiguren de belangstelling levend hield voor de  de quantumtheorie.
Graphic

 
Hippies op de campus van Berkeley in Californië, 1968
Foto Magnum
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Physics (94%); Educational Institution Employees (80%)
Load-Date: February 15, 2013

End of Document
Flowerpower-nerds van de fysica

Flowerpower-nerds van de fysica

Page 2 of 4

Page 2 of 4





