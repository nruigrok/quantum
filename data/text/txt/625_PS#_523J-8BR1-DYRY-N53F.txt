Op zoek  naar een nieuwe kilo
Trouw
4 februari 2011 vrijdag
Copyright 2011 PCM Uitgevers B.V. All Rights Reserved

Section: DEVERDIEPING
Length: 2128 words Byline: Joep Engels
Body

SAMENVATTING
In Parijs wordt de standaardkilo, een platina cilinder, bewaard. Maar wetenschappers willen af van een fysiek object als definitie van de kilo. Misschien schuilt de oplossing in het getal van Avogadro?
VOLLEDIGE TEKST:
Onverstoorbaar werkt de robot aan zijn klus. Hij trekt het deurtje van zijn meetkamer open, zoekt de voorgeschreven gewichten op het rek ernaast en schuift ze met zijn heftruckarmen voorzichtig naar binnen. Het deurtje gaat dicht, de gewichten worden gewogen. Volgende weging. Nog 19.999 te gaan. ,,Mijn voorganger deed zo'n meetreeks nog handmatig", zegt Inge van Andel van het VSL in Delft. ,,Niet zo'n grote reeks natuurlijk, maar voor de nauwkeurigheid die we tegenwoordig willen halen, hebben we zo veel metingen nodig."
Nauwkeurigheid, dat is het sleutelbegrip hier, het voormalige Nederlands Meet Instituut. De robot kan tot op enkele miljardste delen van een gram nauwkeurig meten. Maar dan moeten de gewichten telkens op precies dezelfde plaats van de balans worden gezet. En dan moet de ruimte vrij zijn van allerlei storingen. Iedere keer als Van Andels voorganger het deurtje openmaakte, kwam er verse lucht bij de gewichten en werden ze zwaarder door de condens of opgetild door de luchtstroom. Dat wil zeggen, de huidige apparatuur zou die effecten registreren.
Zelfs trillingen kunnen de metingen in het Delftse lab verstoren. Van Andel wijst op de zware marmeren tafel waarop alle metingen worden uitgevoerd. ,,De tafel staat op zijn eigen heipalen. Dat moest ook wel. Toen het bedrijf dat de boel geïnstalleerd heeft, de zwaartekracht ging opmeten, mopperde men over de blubberige veengrond hier. Op hun monitor was te zien hoe de golven tien kilometer verderop op het strand rolden."
Je zou verwachten dat berichten over de krimpende kilo hier een schokgolf veroorzaken. Vorige week kwamen wetenschappers bijeen in de Royal Society te Londen om te praten over hun standaard die in de loop der jaren 50 microgram was kwijtgeraakt. Vijftig duizendste milligram, het is een flintertje van een zoutkorrel of het gewicht van een vingerafdruk, maar bij zo'n fout kan de robot net zo goed stoppen met zijn geschuif.
Maar nee, Inge van Andel blijft er rustig onder. ,,Die afwijking is zo gering, daar heeft bijna niemand last van, zeker in het dagelijks leven niet." Ze rekent voor hoe de onzekerheden in gewichten sluipen, beginnend bij de absolute standaard, de Grand K, de metalen cilinder die nabij Parijs wordt bewaard en al meer dan 120 jaar de definitie van één kilogram belichaamt. Die is nog, per definitie, honderd procent nauwkeurig, maar de Nederlandse standaard kilo, PtIr53, heeft al een onzekerheid van 10 microgram, ook al wordt hij zo nu en dan aan zijn Franse superieur geijkt.
Maar ook PtIr53 verlaat zelden zijn kluis en laat het handwerk over aan roestvrijstalen evenbeelden, die er echter alweer 26 microgram naast kunnen zitten. En zo daalt Van Andel de trappen van de tempel af en eindigt ze bij de alledaagse gewichten in de industrie of handel. Die hebben dan al gauw een onzekerheid 500.000 microgram, ofwel een halve gram. Dus waar hebben we het over met 50 microgram? Van Andel: ,,Als we die 50 microgram als een onzekerheid zouden moeten meenemen, werkte dat bij iedere ijking door en tikte dat flink aan in het eindresultaat. Maar dan nog, het gaat bij gewichten om de verhoudingen; als iedereen een beetje zakt of stijgt, wordt niemand benadeeld."
Ze verbaast zich over de ophef nu. Het gewichtsverlies van de Grand K was al eind jaren tachtig bekend. Toen is er over gepubliceerd, maar niemand pikte dat op. En ook die publicaties waren niet meer dan een bevestiging. In de jaren vijftig was al gebleken dat de Grand K lichter was dan de standaard kilo's die overal in de wereld worden gebruikt.
Eigenlijk deugde het van het begin af aan al niet, zegt Van Andel. De originele kilo uit 1799, met het gewicht overigens van één liter zuiver water, was gemaakt van platina, maar dat bleek te zacht. Het gevaar van krasjes of andere beschadigingen was te groot. ,,Men besloot in 1875 de kilo van een legering te maken, van platina met een beetje iridium. Er werden drie kopieën gemaakt, maar geen van de drie woog precies een kilo. De cilinder die er het dichtst bij in de buurt zat, werd het. Sinds 1889 is dat dus onze kilo."
Vervelend is het natuurlijk wel. Het is lastig gewichten te ijken aan een standaard die niet constant lijkt. Inderdaad: lijkt. Het ligt voor de hand om te denken dat de Grand K lichter is geworden als hij minder is gaan wegen dan het gemiddelde van enkele tientallen nationale standaardkilo's, maar zeker is dat niet. Er is geen hogere standaard. Sterker nog, de Grand K weegt per definitie één kilo. Die nationale kilo's kunnen alleen maar zwaarder zijn geworden.
Wetenschappers willen daarom af van een fysiek object als definitie van de kilo. Ze willen bij wijze van spreken naar de andere kant van het heelal kunnen reizen en daar aan buitenaardse wezens kunnen uitleggen met welke maten wij hier werken zonder dat ze die platina cilinder uit Parijs moeten meezeulen. Wat netter uitgedrukt: de wetenschap wil de eenheid van massa koppelen aan een universele grootheid of constante, zodat die eenheid niet alleen overal maar ook voor eens en altijd vastligt.
Ten slotte: de kilo is weliswaar nog de enige eenheid die gekoppeld is aan een fysiek object, andere eenheden hebben ook last van de daardoor veroorzaakte onzekerheden. De Ampère bijvoorbeeld, de eenheid van elektrische stroom, is gedefinieerd in termen van elektromagnetische krachten en in die definitie zit indirect ook de kilo. Wankelt de kilo, dan wankelt de Ampère mee.
,,Officieel wel", zegt Van Andel, ,,maar in de praktijk niet meer. De elektrische wereld heeft de Ampère losgekoppeld van het stelsel van standaardeenheden en gedefinieerd op basis van eigen constantes. Die zijn niet zo nauwkeurig vastgelegd, maar de kilo zorgt daar niet meer voor onrust."
Ooit veroorzaakten seconde en meter dezelfde ellende. De seconde was gebaseerd op de lengte van de dag en de meter was het veertigmiljoenste deel van de omtrek van de aarde. Maar de dagen bleken niet allemaal even lang te duren en de ijkstok die de meter vastlegde, was ook al niet zo nauwkeurig. In 1967 kreeg de seconde zijn huidige definitie: het is de tijd die een cesiumatoom nodig heeft om 9.192.631.770 keer een bepaald trilling uit te voeren. Zestien jaar later volgde de meter: die werd zo vastgesteld dat het licht in één seconde exact 299.792.458 meter aflegt.
Zoiets zouden de metrologen ook voor de kilo willen. Een standaard gebaseerd op een grootheid uit de natuurkunde die dan wel eerst nauwkeurig moet worden bepaald - op basis van de bestaande kilo in Parijs - waarna de definitie die grootheid vastlegt. Net zoals nu de lichtsnelheid is gefixeerd, en vroeger de omtrek van de aarde per definitie 40 miljoen meter was. Het is eigenlijk een dubbele eis, legt Van Andel uit. ,,Ten eerste moet je de kilo in een definitie koppelen aan een grootheid, en vervolgens moet je aangeven hoe je met een ijking die koppeling toetst."
Er zijn de afgelopen decennia heel wat ideeën voor die grootheid geopperd, maar er zijn nog maar twee kanshebbers over: het getal van Avogadro en de constante van Planck. De eerste lijkt het elegantst. Het getal van Avogadro zegt hoeveel atomen een vaste stof of gas bevat. Als je zoveel koolstofatomen bij elkaar stopt, weegt het geheel, per definitie, 12 gram.
De praktijk is weerbarstiger. Ten eerste is dat getal heel groot: het begint met een 6 en dan komen er nog eens 22 cijfers tot aan de komma. Daarvan zijn slechts de eerste zeven zeker. Vervolgens: hoe maak je een kilo die voor 100 procent uit één atoomsoort bestaat en hoe bepaal je hoeveel atomen dat zijn? Alleen de Russen bleken in staat om met hun oude kernwapentechnologie materialen voldoende te zuiveren. Hun silicium - dat was wat hanteerbaarder dan koolstof - was voor meer dan 99,99 procent zuiver. Daarna moest er een Australiër aan te pas komen om er een perfecte bol van te maken, waarna weer een ander lab de dichtheid moest bepalen, dat wil zeggen, het aantal atomen moest tellen.
Het Avogadro-project is nog geen succes. De silicium-kilo is iets zwaarder dan de Grand K en de onzekerheid in de bepaling is nog minstens een factor tien te groot. Twee weken geleden kwam het project met een nieuwe publicatie en werd de fout 'hersteld': nu ligt de Grand K wel binnen de reikwijdte van de silicium-kilo. Beetje opmerkelijk, zegt Van Andel; ze zet haar geld nog niet op Avogadro.
De andere optie lijkt verder gevorderd. De constante van Planck is de centrale grootheid uit de kwantumtheorie en geeft het verband weer tussen de energie van een deeltje en zijn bijbehorende golf. Het is ingewikkelde materie maar voor nu is het voldoende om te weten dat ook de kilo in dat verband verstopt zit.
De proef die erbij hoort, is de zogeheten Wattbalans. Op deze balans wordt de kilo in evenwicht gehouden door elektromagnetische krachten. Die zijn nooit perfect homogeen en daarom komt er bij de Wattbalans nogal wat hocus pocus aan te pas om ongewenste neveneffecten weg te filteren. Het resultaat is een huizenhoge installatie die tot nu toe alleen in de VS bevredigende uitkomsten geeft. Engelsen, Canadezen, Zwitsers en Franse zwoegen nog op hun Wattbalans.
Maar ook de Amerikanen zijn er nog niet. Hun kilo stemt weliswaar overeen met de echte kilo, maar de onzekerheidsmarge is veel te groot. Uit die hoek komt wel de grootste druk om over te stappen naar een moderne kilo, liefst de elektrisch gedefinieerde. Zo bleek ook weer op de bijeenkomst vorige week op de Royal Society. Van Andel vindt het daarvoor nog veel te vroeg. ,,De onzekerheden zijn nog te groot. Let wel, nu is de kilo per definitie exact bepaald. Als we straks de constante van Planck exact vastleggen, moeten we de kilo daaruit afleiden. Omdat die bepaling nooit perfect is, verschuift de onzekerheid naar de kilo. We hebben gezegd dat we een marge van 20 op de miljard accepteren. Als we nu zouden overstappen, zitten we op 170 per miljard. Dat is onacceptabel."
In oktober komt de commissie bijeen die kan beslissen over veranderingen in het stelsel van eenheden. De massa-metrologen die daarvoor al in mei vergaderen, zullen waarschijnlijk adviseren de kilo nog niet te vervangen, en de beslissing uit te stellen tot de volgende bijeenkomst in 2015. Behalve die nauwkeurigheidseis van 20 op de miljard willen ze dat er drie installaties zijn in de wereld waar de kilo betrouwbaar kan worden vastgesteld, of dat nu met een Wattbalans is of middels het getal van Avogadro, en dat die vaststelling minstens eens in de tien jaar gebeurt. Van Andel: ,,Aan die eisen wordt nu nog lang niet voldaan. En dan kunnen we beter wachten; er is natuurlijk niets zo erg als een nieuwe standaard invoeren die je over een paar jaar weer zou moeten corrigeren."
Wel vinden ze dat de Grand K wat vaker uit zijn kluis moet worden gehaald. Tot nu toe is dat, sinds 1889, pas drie keer gebeurd. ,,We moeten ons voorbereiden op de komst van de nieuwe kilo. Daarvoor is het van belang te weten waarom de oude op drift is geraakt. Zodat de overgang zo perfect mogelijk geschiedt. Want die overgang komt er. We hebben geen haast, maar het is duidelijk dat de kilo door moderne technieken is voorbijgestreefd. Het wordt tijd dat hij weer aanhaakt."
De kilo is  de enige eenheid die nog gekoppeld is aan een fysiek object
Sinds 1889 isde Grand K pas drie keer uit zijn kluis gehaald
Het Internationale Stelsel van Eenheden (Franse afkorting: SI-stelsel) is op 11 oktober 
1960 ingevoerd. Het bevat zeven basiseenheden: seconde (tijd), meter (lengte), kilo (massa), Ampère (elektrische stroom), Kelvin (temperatuur), mol (hoeveelheid stof) en candela (lichtsterkte).
Alle andere eenheden kunnen hieruit worden afgeleid, zoals de Volt (elektrische spanning) of Pascal (druk).
De meeste eenheden zijn gedefinieerd in de vorm van een experiment. Zo wordt de Ampère vastgelegd door de grootte van de kracht waarmee twee stroomdraden elkaar aantrekken. Alleen de seconde en de meter zijn gekoppeld aan een universele grootheid (een faseovergang van het cesiumatoom, respectievelijk de lichtsnelheid).
Vorig jaar adviseerde een commissie aan het orgaan dat waakt over de eenheden (GCPM) om de standaardeenheden te baseren op zeven constantes of grootheden uit de natuur. Dat zouden zijn, behalve de cesiumovergang en de lichtsnelheid: de constante van Planck, de eenheid van lading, de Boltzmann constante, het getal van Avogadro en de lichtefficiëntie.
Het advies is (nog)  niet overgenomen, maar als dat de basis voor de eenheden zou worden, werd bijvoorbeeld de kilo gedefinieerd  als die massa waarbij de constante van Planck een waarde had van: 6,62606 *10-34 kgm2/s (liefst met nog wat meer cijfers achter de komma).
Graphic

 
VR825807
 Wattbalans, waarmee de kilo elektrisch wordt gewogen.
 FOTO STEINER, NIST
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Population + Demographics (94%); Emissions (65%)
Industry: Animal Farming + Breeding (77%); Energy Consumption (67%); Computer 
Equipment (63%); Oil + Gas Industry (63%)
Load-Date: February 3, 2011

End of Document
Op zoek  naar een nieuwe kilo

Op zoek  naar een nieuwe kilo

Page 2 of 6

Page 2 of 6





