Ambities in de ruimte
AD/Algemeen Dagblad
10 juli 2021 zaterdag
Copyright 2021 DPG Media B.V. All Rights Reserved

Section: Centraal Z; Blz. 8, 9
Length: 1072 words
Byline: HANS VAN ZON
Highlight: Europa heeft ambitieuze plannen voor een satellietnetwerk dat de digitale groei aanzwengelt. ,,We willen aan de top blijven en data uit de ruimte zijn onmisbaar'', zegt directeur Rodrigo da Costa van Europees ruimteprogramma Euspa.
Body

Rodrigo da Costa stoomt Europa klaar voor digitale eeuw
Net als zijn Europese bazen brandt Rodrigo da Costa van ambitie. Voor het eerst heeft de Europese Unie een eigen ruimteprogramma en de Portugees mag daar invulling aan geven aan het hoofd van een gloednieuw EU-agentschap Euspa. ,,De ruimte speelt een essentiële rol in ons leven, in ons werk. Wij moeten daarom met ons ruimteprogramma betrouwbare, veilige en beveiligde diensten verlenen'', zegt Da Costa vanuit zijn hoofdkwartier in Praag. 
Zijn takenpakket mag er zijn: bestaande activiteiten van de EU aansturen en uitbouwen, waaronder de vlaggenschepen Galileo (wereldwijd satellietsysteem voor gps-navigatie), Copernicus (satellietprogramma voor milieu- en klimaatobservaties) en Egnos (het eerste pan-Europese navigatiesysteem via satelliet). Nieuwe diensten ontwikkelen en de krachten bundelen met het bedrijfsleven. Met dat pakket ligt het voor de hand om Rodrigo da Costa de bijnaam 'satellietenkoning' van de Europese Unie' te geven. Zelf zegt hij bescheiden: ,,Het is spannend om in het centrum te zitten van de Europese ambities in de ruimte.''
Budget
Dat het de Europese Unie menens is in de ruimte, blijkt ook uit het budget. Voor de periode 2021-2027 is 14,88 miljard euro vrijgemaakt voor een eigen Europees ruimteprogramma. Waarom dit initiatief? Da Costa noemt verschillende redenen. ,,Dit programma bevestigt het belang van de ruimte. Het is marktgericht, moet de economie van de EU-lidstaten een extra stimulans geven.'' 
Het ruimteprogramma zal naar verwachting tegen 2025 zo'n 400.000 extra banen opleveren. In bestaande sectoren, met en zonder direct raakvlak met ruimte- en communicatietechnologie, en met start-ups. 
De rol van het bedrijfsleven noemt Da Costa heel belangrijk. ,,Het ruimteprogramma levert ook een bijdrage aan de strijd tegen de klimaatverandering en draagt bij aan verdere digitalisering. Neem de transitie naar zelfrijdende auto's. Dat is iets van de nabije toekomst en daarvoor zijn data cruciaal. Data met behulp van satellieten uit de ruimte.'' 
Het is aan Euspa om dat allemaal aan te sturen. Het agentschap is allereerst verantwoordelijk voor de exploitatie van de genoemde vlaggenschepen, waaronder Galileo. ,,Kort samengevat: we moeten ervoor zorgen dat de signalen, de data van de satellietsystemen goed en veilig aankomen bij de gebruikers. Onze tweede taak is innovatie en zorgen voor toegevoegde economische waarde. Met bijvoorbeeld commercieel benutten van Copernicus. Onze derde pijler is veiligheid, het beschermen van de satellietsystemen. We moeten ons wapenen tegen cyberaanvallen om de autonomie en soevereiniteit van de Europese Unie te beschermen. Onze economie is afhankelijk van data uit de ruimte. Net als onze smartphones. Zonder goede gps werkt de helft van je telefoon niet meer.''
ESA
De vraag dringt zich op hoe het werk van Euspa zich verhoudt met het werk van de in 1975 opgerichte ruimtevaartorganisatie ESA (European Space Agency). Zij staat los van de EU. Tot de 22 aangesloten lidstaten behoren ook Noorwegen, Zwitserland en GrootBrittannië, die geen lid zijn van de Unie. ,,Euspa is een unieke organisatie met specifieke taken en verantwoordelijkheden. We zijn actief op gebieden waar anderen zich niet mee bezighouden. Wij zijn een aanvulling, we zitten niemand in de weg'', legt Da Costa uit. 
ESA draagt zorg voor de ontwikkeling en bouw van nieuwe satelliettechnologie. 
Euspa is verantwoordelijk voor de diensten die met de satellieten worden aangeboden, waaronder de toepassing van gps-navigatie en de observatie van ons klimaat. Het is ook aan het Europees agentschap om nieuwe diensten te blijven aanbieden die aansluiten bij de behoefte van gebruikers. ,,In samenwerking met de Europese Commissie en ESA kunnen we ervoor zorgen dat het Europese ruimteprogramma blijft waar het nu is: aan 
de top.'' 
Dat Rodrigo da Costa beslagen ten ijs komt, blijkt ook uit zijn cv. In zijn vorige functie was hij betrokken bij het Galileoproject dat in 2016 operationeel werd. Da Costa was verantwoordelijk voor het uitrollen van alle diensten. Daarvoor maakte hij carrière bij Airbus Defence and Space, in de vestigingen in Bremen en Turijn. In zijn laatste functie was hij daar directeur Future Projects and Business Development.
Delft
Een groot deel van zijn opleiding genoot hij in Nederland. In Delft studeerde hij lucht- en ruimtevaarttechniek. ,,Ik heb tot 2000 twee jaar in Nederland gewoond.'' Hij spreekt met lof over de Technische Universiteit Delft. Wat vindt hij van de Nederlandse bijdrage aan het ruimteprogramma? ,,De Nederlandse technische, wetenschappelijke kennis en industriële, innovatieve inbreng is groot. De samenwerking verloopt goed. In Nederland staan ook belangrijke vestigingen, voor bijvoorbeeld Galileo.'' 
Nu Galileo, Copernicus, Egnos en het nieuwste vlaggenschip van de EU, Govsatcom (een satellietsysteem voor veilige communicatie tussen regeringen) door zijn agentschap worden aangestuurd heeft dat volgens Da Costa ongekende voordelen. Euspa is de schakel tussen ruimtetechnologie en consumenten. Op het gebied van het internet of things, transport op de weg en op water, luchtvaartverkeer, het eerder genoemde zelfrijdende autoverkeer, en controle op visserij en scheepvaart. 
,,Synergie is het sleutelwoord'', aldus de directeur. Volgens hem begint de Europese Unie aan een nieuw hoofdstuk in het al dikke boek van satellietcommunicatie. Nieuwe frequenties, optische communicatiemiddelen en quantumtechnologie maken de ontwikkeling van een nieuwe generatie technologische producten en software mogelijk. 
Dat zet weer de deur open voor het creëren van een reeks nieuwe diensten waarmee Europa klaar wordt gestoomd voor de digitale eeuw.
Onmisbaar
Natuurlijk beseft Rodrigo da Costa dat de miljarden aan investeringen fors zijn. ,,Maar als we laten zien dat de met satellieten verkregen data onmisbaar zijn in ieders leven, wordt het meteen een ander verhaal'', zegt hij zelfverzekerd. ,,Als de opbrengst, het profijt groot is, dan is er zeker draagvlak onder de bevolking om deze grote uitgaven te doen. Het is ook aan mij om iedereen te doordringen van het grote praktische nut van wat wij doen.''
14,88
van 2021 tot 2027 is 14,88 miljard euro vrijgemaakt voor het europees ruimteprogramma.
'Euspa kan ook een rol spelen in de strijd tegen de opwarming van de aarde'
'De inbreng van Nederland op technisch en innovatief gebied is groot'
Bekijk de oorspronkelijke pagina: pagina 8, pagina 9
Graphic

 
Het satellietnavigatiesysteem Galileo is het grootste Europese ruimteproject. Het systeem is voor Europese bedrijven gratis toegankelijk en vormt een alternatief voor het Amerikaanse gps.
Classification

Language: DUTCH; NEDERLANDS
Publication-Type: Krant
Subject: European Union (69%)
Industry: Space Industry (94%)
Load-Date: July 9, 2021

End of Document
Ambities in de ruimte

Ambities in de ruimte

Page 2 of 4

Page 2 of 4





