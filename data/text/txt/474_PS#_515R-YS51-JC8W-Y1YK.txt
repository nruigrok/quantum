Een potloodpunt, zo simpel kan het zijn; Nederlander ontvangt Nobelprijs voor Natuurkunde
NRC.NEXT
6 oktober 2010 woensdag
Copyright 2010 NRC Media B.V. All Rights Reserved

Section: WETENSCHAP; Blz. 22
Length: 885 words
Byline: Margriet van der Heijden
Body

SAMENVATTING
De ontdekking van grafeen in 2004 levert Nederlander Andre Geim de Nobelprijs op.
Dit 'kippengaas' zit straks in touchscreens en auto's.
VOLLEDIGE TEKST:
De Nobelprijs voor natuurkunde is gisteren toegekend aan de Brit Konstantin Novoselov (36) en de Nederlander Andre Geim (51). Zij kregen de prijs voor de ontdekking van grafeen: een ultradun koolstofmateriaal.
Beide wetenschappers zijn Rus van origine en werken als hoogleraar  aan de universiteit van Manchester. Dat de prijs ook Nederland toevalt komt doordat Geim van 1994 tot 2001 als universitair hoofddocent aan de Nijmeegse universiteit was verbonden, en sindsdien Nederlands staatsburger is.
Bijna per ongeluk neemt hij kort na de bekendmaking nog de telefoon op. ,,Dankje", zegt hij, na de felicitatie. ,,Maar ik kan echt niks zeggen, ik wordt omringd door allemaal televisieploegen."
Het ultradunne grafeen kwam in 2004 voort uit een van de 'gekke' proeven waar Geim beroemd om is, en waaraan Novoselov graag meewerkte. Vrijdagavondproeven, noemden zij die vrolijke experimenten waaraan je, zeiden ze in een interview, ,,minstens 10 procent van je tijd moet besteden".
Een potloodpunt, zo simpel kan het zijn; Nederlander ontvangt Nobelprijs voor Natuurkunde
In zo'n proef  trokken ze, in 2004, met een stukje Scotchtape een superdun schilletje grafiet van een potloodpunt. Het resultaat: een soort kippengaas van koolstofatomen dat de natuurkundige wereld sindsdien in zijn greep heeft.
Het kippengaas - grafeen - beschikt over uitzonderlijke eigenschappen. Het kan elektriciteit net zo goed geleiden als koper dat doet. Het geleidt warmte beter dan alle bekende materialen. Het is buigzaam en nagenoeg transparant, maar toch zo dicht dat zelfs heliumgas er niet doorheen gaat.
Grafeen wordt daarom gezien als kandidaat voor innovatieve elektronica: grafeen transistoren zullen naar verwachting sneller zijn dan de huidige transistoren van silicium. Omdat grafeen goed geleidt en praktisch transparant is, is het ook geschikt voor toepassing  in  touchscreens, lichtpanelen en zonnecellen. Wanneer grafeen in plastics wordt bijgemengd, kan het die plastics warmtebestendig en sterk maken, en materialen opleveren die supersterk, lichtgewicht en buigzaam zijn, en  die mogelijk  in vliegtuigen, auto's en de ruimtevaart zullen worden gebruikt.
Op Geims conto staat meer gekkigheid: de proef waarin hij onder meer een kikker liet zweven in een ultrasterk magneetveld werd in 2000 bijvoorbeeld bekroond met de Ig Nobelprijs - de tegenhanger van de Nobelprijs, voor gek onderzoek. Geims hamster was co-auteur van de betreffende publicatie.
In Nederland was er niet altijd evenveel waardering voor. Dat was één reden voor vertrek naar Manchester waar hij hoogleraar werd. ,,Het Nederlandse academische systeem is mij een beetje te hiërarchisch", zei Geim over zijn vertrek in het vaktijdschrift C2W. ,,Het is waarschijnlijk het laatste land ter wereld waar het oude Germaanse systeem nog in stand gehouden wordt."
De Nijmeegse hoogleraar Jan Kees Maan werkte zowel met Geim als met Novoselov, die bij hem promoveerde, samen.  ,,Ik heb het er nooit met Andre over gehad", zegt hij. ,,Maar ik denk dat Nederland, en de manier waarop hier onderzoeksvoorstellen worden beoordeeld, wel eens te conventioneel voor hem waren."
Na Geims en later Novoselovs verterk naar Manchester is Maan altijd met hen blijven samenwerken. ,,Dat mensen uitvliegen is onvermijdelijk." Hij vindt de prijs volkomen verdiend. ,,Ze vullen elkaar goed aan. Geim is extravert, de man met wilde ideeën die de resultaten ook snel en heel goed kan duiden. Kostya (Novoselov) is niet zo extravert, hij is vriendelijk, aardig en een briljant experimentator die heel goed hoofd- en bijzaken kan scheiden."
Novoselov, die Geim als co-promotor had, volgde zijn leermeester naar Manchester. Net als  Geim is hij daar hoogleraar. Geim is bovendien directeur van het Manchester Centre for Mesoscience and Nanotechnology. Sinds dit jaar is hij ook weer aan de Radboud Universiteit Nijmegen verbonden, nu als bijzonder hoogleraar.
Page 2 of 3
Een potloodpunt, zo simpel kan het zijn; Nederlander ontvangt Nobelprijs voor Natuurkunde
Het grafeen waarvoor zij nu de Nobelprijs krijgen is hun eigen lab allang ontgroeid: het is 'hot' in talloze laboratoria over de  hele wereld. En inmiddels is een zoektocht gaande naar mogelijkheden voor grootschalige productie. ,,Bedrijven als Samsung en IBM zijn daar naarstig mee bezig", zegt  de Delftse hoogleraar Lieven Vandersypen. ,,En ik  begrijp dat Samsung over een paar jaar hoopt te komen met touch screens waarin grafeen zit."
Zelf onderzoekt Vandersypen de meer fundamentele eigenschappen van grafeen, want het materiaal is ook een proeftuin om quantumverschijnselen te onderzoeken. ,,We lopen hier allemaal te glunderen", zegt hij.
Aan de telefoon vanuit  een hotel in Aken reageert Mikhail Katsnelson net zo enthousiast. Hij is hoogleraar theoretische natuurkunde en werkt sinds 2004 met Geim en Novoselov samen. ,,Vanaf hun tweede publicatie ben ik erbij betrokken. Ik ben erg trots op ze."
De prijs is goed voor het hele veld van grafeenonderzoek, denkt hij. Er is daarin nog  volop te doen ,,vooral ook op het gebied van de  fundamentele eigenschappen van het materiaal".
Een nadeel ziet Katsnelson ook. ,,Misschien willen jonge mensen vanaf nu minder graag aan grafeen werken. Omdat ze denken: er is al een Nobelprijs voor vergeven. Maar dat is een grapje, hoor."
In Nederland was er niet altijd waardering voor de gekkigheid van Andre Geim
Classification

Language: DUTCH; NEDERLANDS
Publication-Type: Krant
Journal Code: nrc.next
Subject: Educational Institution Employees (94%); Awards + Prizes (78%)
Load-Date: October 5, 2010

End of Document
Page 3 of 3
