Kat
de Volkskrant
4 februari 2016 donderdag
Copyright 2016 De Persgroep Nederland BV All Rights Reserved

Section: V DIDU; Blz. 28
Length: 422 words
Byline: SYLVIA WITTEMAN
Body

WiBra 
De puberteit is een lastige periode, niet alleen omdat je ervan gaat stinken, spijbelen en schreeuwen tegen je moeder, maar ook op filosofisch gebied. Toen ik een jaar of 15 was gooide ik eens een peukje (van een joint, ongetwijfeld) in een plas regenwater en bleef me toen maar afvragen of die dovende peuk dat sissende geluidje óók zou maken als er niemand in de buurt was die het kon horen. 
Opgewonden maakte ik mijn vrienden, vrijwel allemaal iets oudere jongens, deelgenoot van mijn fascinerende overpeinzing. Ze lachten me uit, natuurlijk, want het bleek hier een stokoud filosofisch probleem te betreffen; maar héél schattig dat ik dit met mijn eenvoudige meisjesbrein opnieuw had bedacht. En of ik misschien ook even het wiel wilde uitvinden, als ik tóch bezig was. 
Gisteravond laat kwam mijn zoon, 14, met zijn schoenmaat 46 mijn kamer binnen. Hij begon over die fameuze boom die omvalt in dat fameuze bos waar geen mens het kan horen, naar analogie van mijn sissende peukje. Blowen doet hij (nog) niet, dus hij had het niet zelf bedacht; een leraar op school had erover verteld. 'Nou, die boom gaat nog', sprak ik wijsneuzig. 'Schrödingers kat, dát is pas erg.' 
Ik deed hem het beruchte quantummechanische vraagstuk uit de doeken, uiteraard in een sterk vereenvoudigde versie (bespaar me de boze brieven). Er zit een kat in een afgesloten doos met een uiterst breekbaar flesje dodelijk gif. Je weet niet of die fles gebroken is, of niet. Je weet dus ook niet of de kat dood is of levend. Als je de doos openmaakt, weet je het antwoord. Maar zolang je de doos dicht laat, is de kat niet dood óf levend, maar allebei. 
Kat
Ontredderd keek mijn zoon me aan. 'Ik vind het heel zielig voor die kat', zei hij. Ja, dat vond ik ook. Zelfs als hij het overleeft, moet het een traumatische ervaring zijn, opgesloten te zitten in een doos vol onzekerheid en gif en zonder schoteltje melk of oude zachte trui. 'Nou ja, het gaat dus eigenlijk niet over een kat, maar over kleine deeltjes en zo', zei ik stupide. Toch wat bekommerd ging mijn zoon naar bed. 
De volgende ochtend trof ik hem opgeknapt aan. 'Ik heb het nog eens opgezocht', zei hij vrolijk. 'Schrödinger zelf vond het óók allemaal onzin, die theorie van die kat.' In de hoek van de kamer zag ik de domme ogen van mijn poes Lola over de rand van een kartonnen doos kijken. Ze was er gewoon zélf in gaan zitten, hoor, dus dat had absoluut niets met quantummechanica te maken. Gerustgesteld begonnen we aan een nieuwe dag. 
s.witteman@volkskrant.nl 
Bekijk de oorspronkelijke pagina: pagina 28
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Pets (94%); Animal Welfare (83%); Death + Dying (83%); Animals (80%) Load-Date: February 3, 2016

End of Document
Page 2 of 2
