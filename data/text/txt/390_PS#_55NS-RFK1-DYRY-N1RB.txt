Op weg naar het beloofde platland Geim:  'In de voetsporen van het veelzijdige plastic' Katsnelson:  'Goedkoop DNA-structuur lezen'. Vandersypen:  'Vangen van één molecuul'
NRC Handelsblad
19 mei 2012 zaterdag
Copyright 2012 NRC Media B.V. All Rights Reserved

Section: Wetenschap
Length: 2618 words
Byline: Margriet van der Heijden
Body

SAMENVATTING
Natuurkunde In hoog tempo worden nieuwe toepassingen bedacht voor het superplatte grafeen. Is het Grafeentijdperk nabij? De Nobelprijswinnaar en twee andere experts praten over het wondermateriaal.
Margriet van der Heijden
VOLLEDIGE TEKST:
'I'm a material girl", zong popdiva Madonna. Maar tegenwoordig zijn we  natuurlijk vooral  siliciumjongens en -meisjes. Jaarlijks produceren elektronicaconcerns  een miljoen maal  biljoen siliciumtransistoren: voor in mobiele telefoons,  laptops,  digitale camera's en al die andere spullen die onmisbaar zijn geworden. We leven niet in de Steentijd, de Bronstijd of  het Stoomtijdperk, maar in de Siliciumtijd.
Of dat zo blijft? In 2010 kregen de Russen André Geim en Konstantin Novoselov de Nobelprijs voor hun ontdekking, in Manchester, van een nieuw materiaal. Grafeen.
Dat materiaal is   platter dan plat  - het bestaat uit een enkele laag koolstofatomen gerangschikt in een 'kippengaaspatroon'. Maar  bovendien is het  veelzijdiger dan alle andere materialen tot dusver. Grafeen  is daardoor niet alleen interessant voor fysici die in dit 'ultieme platland' nieuwe fenomenen kunnen bestuderen, het biedt ook zicht op vele    toepassingen.
Grafeen geleidt  elektriciteit ongeveer  zo goed als koper dat doet. Het geleidt warmte beter dan alle bekende materialen. Het is buigzaam en nagenoeg transparant, maar toch zo ondoorlaatbaar dat het zelfs heliumgas tegenhoudt. En ook al is het extreem dun, toch is het amper kapot te krijgen als je eraan trekt.
Geen wonder dat de Russen zes jaar na de ontdekking van het materiaal, en vóórdat er toepassingen gerealiseerd waren, al door het Nobelcomité werden  beloond.  Sommigen voorspelden destijds zelfs dat het niet  lang zou duren eer  grafeen het alomtegenwoordige silicium van de troon zou stoten. Want: van het platte grafeen zou je nòg kleinere transistoren kunnen bouwen. En omdat elektronen tot wel 70 keer sneller door grafeen reizen dan door silicium, zouden die grafeentransistoren bovendien veel  sneller zijn.
En nu? Nu  het stof van de Nobelprijs is neergedaald?
Nu is grafeen zelfs hotter dan in 2010. Toen verschenen  wekelijks  wereldwijd zo'n vijftig wetenschappelijke publicaties over  toepassingen van grafeen, fenomenen in grafeen,  methoden om grafeen te maken enzovoorts. Nu meer dan tachtig.
Toch heeft het volgens het principe van  Nobelprijswinnaar Herbert Kroemer (natuurkunde,  2000) geen zin om grafeen klakkeloos en  enthousiast  de  plek van silicium toe te bedelen.   Een nieuwe   technologie (of een materiaal dus) brengt  zijn eigen unieke toepassingen  voort, vindt Kroemer.  Grafeen  in de rol van  silicium  persen,  is dan   zoiets als  een vierkant blokje door een driehoekig gat proberen te duwen. De kunst  is juist om  'de unieke kracht' van grafeen zelf te ontdekken    (zie: Nature, Graphene outlook, 15 maart 2012) .
En ja, dat kan nog even duren. Bij silicium verstreken er 130 jaar tussen de ontdekking van het materiaal (in 1824) en de bouw van de eerste siliciumtransistor (in 1954) - jaren waarin eerst nog allerlei, achteraf bezien leerzame,  kronkelpaden werden bewandeld.
Hoe zal dat bij grafeen gaan? Is al te bedenken wat de grootste  kracht ervan is? Is  een Grafeentijdperk voorstelbaar?   Drie grafeenexperts over hun onderzoek en hun verwachtingen.
Ja, hij heeft de jaren na de Nobelprijs overleefd. "Zonder al teveel schrammen", zegt Andre Geim (53). "Ik heb geleerd dat je niet moet zeggen: 'sorry ik heb geen tijd', maar dat je e-mails met verzoeken  gewoon moet  negeren - alsof het adres buiten gebruik is." De telefoon, vanuit Manchester, versterkt zijn  rollende Russische accent.
In 2004 ontdekte Geim met mede-Rus Konstantin Novoselov en collega's grafeen door op een vrolijke vrijdagavond in het lab in Manchester  (en in vele  weken daarna)    met een stukje tape  dat ultradunne materiaal   van een blok grafiet te pellen (en daarna  nog allerlei ingenieuze stappen te zetten).
En ja, Geim wil  best iets zeggen over de toepassingen van het extreem platte   materiaal. Ten eerste:  "Ik kan alleen het verleden voorspellen."  Ten tweede: "Alleen triviale zaken gebeuren  in een dag."
Grafeen is niet triviaal. In labs over de hele wereld ploeteren onderzoekers  om grafeen beter  in de vingers te krijgen. Geim: "Let wel, dan werken ze met grafeensnippers van een paar vierkante millimeter. Maar als je grafeen industrieel wilt toepassen,   heb  je er tonnen van nodig en vierkante kilometers."
Anders gezegd: commerciële toepassingen komen  pas van de grond als  grafeen  op grote schaal kan worden gemaakt. En dan speelt   volgens Geim  nóg een verschil tussen universiteiten en industrie mee.   "Academische onderzoekers kijken dertig  jaar vooruit. Bedrijven drie jaar."
Het grafeenonderzoek, dat zich ergens  halverwege die drie en dertig jaar bevindt, zit daardoor  in een lastige fase, zegt Geim. Want bedrijven gaan  pas tot  massaproductie over als ze zeker weten dat die  wat  opbrengt, terwijl academische onderzoekers,  die weinig kaas hebben gegeten van industriële processen, dat  niet kunnen garanderen.  "Je moet het  dus  hebben van nieuwe hightechbedrijfjes, opgezet door gepromoveerden en postdocs met durf en  inzicht. Die moeten daarna  groeien en kennis aan de grote bedrijven overdragen in een zelforganiserend proces."
Wat  die gaan maken? Geim zucht. "Veel.  Te veel om op te noemen." Zelf heeft hij grafeen nooit vergeleken met silicium dat domineert in de chips in computers, mobiele telefoons enzovoorts. "Ik heb altijd gezegd dat grafeen in de voetsporen van plastic zal treden. Plastic heeft  talloze verschijningsvormen. En ook grafeen heeft - al is het strikt genomen  steeds hetzelfde materiaal - vele identiteiten en toepassingsmogelijkheden."
De eerste  "heel triviale"  toepassing is al  op de markt: inkt met snippers van het zeer goed geleidende grafeen. Ze zorgen ervoor dat  ook de lijnen die met deze inkt op papier worden  gedrukt, een zwakke stroom geleiden.  Door ze  op verpakkingen aan te brengen, maak je zo bijvoorbeeld   een onopvallende verzegeling: wie het pak opent,  verraadt zich doordat hij  de geleidende lijnen onderbreekt.
De volgende toepassing van grafeen verwacht Geim   in  koolstofcomposieten, sterke materialen die zijn samengesteld uit plastic en koolstofvezels. "In de loop van vijftig jaar hebben mensen geleerd hoe je er      boten, sportauto's, golfclubs en, sinds kort, vliegtuigen kunt maken. En omdat grafeen de sterkste vorm van koolstof is, vormen grafeencomposieten waarschijnlijk de volgende stap in dat traject."
En de grafeentransistor voor in laptop of mobiel?   Nature (Graphene outlook, 15 maart, 2012) schreef laatst dat die erg ver weg lijkt. Geim zucht weer. "Dat was geen nieuws. In onze eerste publicaties schreven we al dat het lang zal duren eer grafeen  in digitale elektronica zal worden gebruikt."
Een van de sterke kanten van grafeen, dat elektronen er zo gemakkelijk doorheen schieten, is in de transistoren op computerchips  namelijk een struikelblok. Een siliciumtransistor kun je aanzetten (bit '1') door een stroom te laten lopen van een bron (source) naar een afvoer (drain). En je kunt hem  uitzetten (bit '0') door een hek (gate)  tussen bron en afvoer te zetten.  Maar in  grafeen krijgen fysici simpelweg  dat hek nog niet dicht - al is Geim na een recente  publicatie uit zijn eigen groep (Science, 3 februari 2012, zie verder bij Katsnelson) wel iets optimistischer geworden. "Aanvankelijk dacht ik dat we deze grafeentransistoren over  50 jaar  zouden hebben, nu denk ik eerder aan  20 jaar."
Hoe dan ook: het  ligt in eerste instantie meer voor de hand grafeen in analoge elektronica te gebruiken. Dat    constateerden Geim en collega's   eveneens in die eerste publicaties. De problemen die daar ontstaan als je   elektronica   niet volledig    kunt uitschakelen - zoals onnodige warmteproductie -   zijn gemakkelijker op te lossen.  Fysici wereldwijd sleutelen nu bijvoorbeeld aan grafeenvarianten van  de   analoge componenten die in mobiele telefoons en digitale camera's  de digitale binnenwereld met nullen en enen verbinden met  de analoge buitenwereld van beeld, spraak en ander geluid.
Geim: "En de vooruitzichten voor grafeen zijn   extreem goed  als het gaat om zoiets als  draagbare elektronica die óók schokbestendig en buigzaam moet zijn." Om elektronica dus waarin grafeen dankzij zijn ongekende veelzijdigheid kan uitblinken.
Want daarin schuilt de kracht van grafeen: in het feit dat het voor vele golflengtes van het licht  steeds even transparant is, dat het zo sterk is dat het miljarden keren zijn eigen gewicht kan dragen, dat het óók  buigzaam is, én dat elektronen er zo gemakkelijk doorheen reizen.
Bovendien blijft het verrassen. Laatst nog tijdens een experiment dat, zegt Geim, weer op zo'n vrijdagavond begon. "En ik hou van dat paper", zegt hij over de bijbehorende publicatie, "omdat het resultaat zo verrassend is."  Het  stapeltje van dunne laagjes grafeenoxide   dat Geim en zijn collega's   maakte bleek namelijk geen enkel gas door te laten, zelfs niet de kleine atomen van heliumgas.  Maar omdat   watermoleculen precies in de ruimtes tussen de gestapelde laagjes  pasten, trok waterdamp er juist doorheen alsof het stapeltje  amper  bestond (Science, 27 januari 2012). "Een oxymoron", noemt Geim die combinatie van strijdige eigenschappen. "Vacuümdicht én superdoorlaatbaar. 
Er volgen zeker toepassingen."
En eh nee, over de  tientallen andere mogelijke toepassingen  hebben we het dan nog niet gehad.
'De belangrijkste toepassingen van grafeen? Dan zet ik toch de transistor als bouwsteen van digitale computers bovenaan", zegt Mikhail Katsnelson (54), hoogleraar theoretische natuurkunde in Nijmegen. "Want computers  zijn alomtegenwoordig."
Katsnelson  publiceert al sinds 2005 met Andre Geim en Konstantin Novoselov  over grafeen. Hij kent ze nog  uit de tijd dat Geim en Novoselov ook in Nijmegen werkten. En hij is deze  lente stukken optimistischer geworden over zo'n  grafeentransistor.
Dat komt door een recente publicatie waarvan Katsnelson  samen met onder meer  Novoselov en Geim  auteur was, zegt hij. Ze beschreven daarin hoe  de elektrische eigenschappen van grafeen resoluut  veranderen als je een sandwich maakt van laagjes grafeen en bijna even dunne laagjes boornitride.   Grafeen, waar elektronen razendsnel en vrij doorheen stromen,  kan in zo'n sandwich ineens een isolator zijn: een materiaal waar elektronen juist niet in  reizen  (Science, 3 februari 2012).
Met een slim ontwerp kun  je zo  in verticale richting, dwars door de sandwich,  transistoren maken voor digitale schakelingen. De clou daarvan is immers dat je ze  kunt aan zetten (er loopt stroom, bit '1'), maar óók uit (geen stroom, bit '0'). En juist dat laatste lukte tot dusver  bij grafeen niet erg.
Voor werkbare 'verticale' transistoren  moet je het verschil tussen 'aan' en 'uit' nog wel  optimaliseren, zegt Katsnelson.  "Maar dat lijken me eerder technische dan fundamentele kwesties."
Aan de tweede belangrijke toepassing, volgens Katsnelson, wordt  in Delft gewerkt. In de groep van nanofysicus Cees Dekker. Die maakte in een  grafeensnipper  een minuscuul gaatje,  een 'nanoporie', dompelde de snipper in water en trok er een sliert dubbelstrengs DNA doorheen.  Het  DNA onderbrak   zo   een elektrische stroom die Dekker  in  het grafeen aanlegde   en die zich in het water in de porie voortzette. Het idee is dat in een gevoeliger variant van dit systeem de letters in het DNA    de mate van afzwakking bepalen. Zo willen Dekker  en collega's op termijn de DNA-structuur uitlezen via   variaties in de   stroomsterkte. Katsnelson: "En als we  inderdaad   snel en goedkoop DNA  kunnen uitlezen, zal dat ons leven veranderen."
Wat op de derde plek moet staan is moeilijker te zeggen, vindt hij. De grafeenbatterij? Die is snel oplaadbaar door de gunstige elektrische eigenschappen van grafeen, terwijl het grote oppervlak van het platte materiaal de opslag van   véél elektrische lading mogelijk maakt.
Maar de toepassing van grafeen als substraat - als sterke ondergrond voor    siliciumcomponenten op chips - is ook mooi. "Hoe meer kleine componenten op één chip, hoe meer warmte ze opwekken en hoe groter de kans op oververhitting. Grafeen is  een zeer goede warmtegeleider en  zou overtollige warmte snel kunnen afvoeren."
"En chemische verbindingen van grafeen: dat is  ook een belangrijke trend", aarzelt Katsnelson.  In het koolstofkippengaas zit elk koolstofatoom met drie 'pootjes' aan  buuratomen vast en is steeds één pootje vrij. Daaraan kun je bijvoorbeeld   fluor haken. "Dat geeft  een sterk en isolerend materiaal, dat zelf   weer tal van toepassingen heeft. En zo zijn meer materialen denkbaar."
Leiden de vondsten naar een Grafeentijd? "Dat betwijfel ik. Industrie en markt zijn op silicium ingespeeld. Dat verander je niet zomaar. Met grafeen moeten we de nieuwe mogelijkheden zoeken."
'Voor mij heeft grafeen  zich al bewezen."  Lieven Vandersypen (39), 'speelt'  als hoogleraar in Delft al jaren met grafeen. Begin juni organiseert hij er de Graphene Week, een jaarlijkse wereldwijde bijeenkomst, in 2012 dus in Delft.
Als fundamenteel onderzoeker  heeft hij maar beperkt zicht op grafeen-ontwikkelingen in de industrie, waarschuwt  Vandersypen. Maar toch rollen   uit zijn mouw voorbeelden van toepassingen die  binnenkort op de markt komen. De  touchscreens met grafeen  - aanraakschermen,  zegt de Vlaamse Vandersypen - van Samsung bijvoorbeeld. "Die benutten   dat grafeen goed elektriciteit geleidt én transparant is".
Of de  RF-transistoren van grafeen waaraan IBM werkt. Ze zijn  niet  bedoeld als schakelaar  in digitale schakelingen, maar moeten    elektronische signalen versterken  in bijvoorbeeld mobiele telefoons  -  sneller en tot bij hogere frequenties dan dat nu kan.
Maar voor Vandersypen zelf is grafeen vooral  een heerlijk speelgoed om  fundamentele verschijnselen mee te onderzoeken. Dat komt niet alleen door de veelgeroemde veelzijdigheid van het materiaal - sterk, transparant, een goede warmte- en elektriciteitsgeleider -, maar ook doordat het zich zo goed laat bewerken. "Je hoeft het niet in te pakken, te beschermen of op te plakken. Je kunt het ophangen,  het knippen, er gaatjes in slaan,  contacten op aanbrengen - daarin schuilt eveneens de kracht ervan."
Eerder maakte Vandersypen bijvoorbeeld samen met de Delftse nanofysicus  Cees Dekker minuscule gaatjes in grafeen voor DNA-onderzoek [zie  bij Katsnelson]. Nu werkt hij onder meer, en net als Novoselov en Geim in Manchester, aan sandwiches waarin laagjes grafeen en boornitride elkaar afwisselen.   "Zo'n sandwich  biedt een heel schone omgeving aan het grafeen. Als je  dan  kanaaltjes of eilandjes in het grafeen maakt, of het in contact brengt met supergeleidende materialen,  kun je heel zuiver allerlei  quantummechanisch gedrag van elektronen onderzoeken."   (Phys. Rev. B, 3 mei 2012  en  in voorbereiding).
En ach,  je kunt zoveel met grafeen. Met de Delftse hoogleraar Herre van der Zant maakte Vandersypen er bijvoorbeeld  ragfijne elektroden van. "De afstand tussen twee van die elektroden  was maar  1 of 2 nanometer (miljoenste millimeter). Als we ze in een oplossing  dompelden, konden we er een  molecuul tussen vangen. Door daarna stroom door de elektroden te sturen, en daarmee door zo'n  molecuul,   brachten we de   eigenschappen van dat   molecuul  in kaart." (Nano Letters, 19 oktober  2011).
Grafeen als meetinstrument dus. Met  als voordeel dat elektronen in een  grafeenelektrode    niet, als in goud, over het oppervlak dansen   en zo de meting in de war schoppen. "Op 'de'  toepassing of doorbraak  van grafeen   zit ik  dus helemaal  niet  te wachten", zegt Vandersypen. "Er is  nu al genoeg te doen."
Graphic

 
Illustratie Roland Blokhuizen
TESTgrafeenDEEL4
Foto Alex MacNaughton
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Nanotechnology (94%); Superconductors (92%); Educational Institution Employees (63%)
Industry: Manufacturing (86%); Computing + Information Technology (71%); Computer Equipment (67%)
Load-Date: May 18, 2012

End of Document
Op weg naar het beloofde platland Geim:  'In de voetsporen van het veelzijdige plastic' Katsnelson:  'Goedkoop DNA-structuur lezen'  Vandersypen:  'Vangen van é....

Op weg naar het beloofde platland Geim:  'In de voetsporen van het veelzijdige plastic' Katsnelson:  'Goedkoop DNA-structuur lezen'  Vandersypen:  'Vangen van é....

Page 2 of 8

Page 2 of 8





