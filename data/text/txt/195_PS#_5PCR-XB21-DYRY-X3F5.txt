Kort nieuws wetenschap
Het Parool
2 september 2017 zaterdag
Copyright 2017 De Persgroep Nederland BV All Rights Reserved

Section: Wetenschap; Blz. 46
Length: 330 words
Body

Babylonische wiskunde beter dan gedacht
De Babylonische wiskunde was verder ontwikkeld dan gedacht. Dat blijkt uit onderzoek naar een ruim 3700 jaar oud kleitablet met Pythagorese drietallen. Dat zijn groepjes van drie gehele getallen - bijvoorbeeld 3, 4 en 5 - die samen voldoen aan de stelling van Pythagoras: a2+b2=c2. Tot dusver was onduidelijk waarom de Babyloniërs deze drietallen op het kleitablet hadden geschreven. Nu hebben Australische wiskundigen achterhaald dat ze daarmee een methode beschreven om de vorm van rechthoekige driehoeken te bepalen. Tot dusver werd gedacht dat die rond 120 voor Christus was ontwikkeld door de Griek Hipparchus.
Nanohekje opent deur naar supercomputer
Fysici van de TU Delft en TU Eindhoven hebben met Amerikaanse collega's een reuzenstap gezet richting de eerste werkende quantumcomputer, een computer op basis van quantummechanica. De fysici maakten een chip met draden met een diameter van ongeveer een nanometer. De draden vormen samen een structuur die lijkt op het hekjeteken (#). Dankzij deze structuur kunnen Majoranadeeltjes in de draden stabiele koppels vormen. Deze deeltjes zijn cruciaal in het Delftse ontwerp van de quantumcomputer, maar het is onderzoekers nog niet definitief gelukt ze in het lab te maken. Het resultaat is gepubliceerd in Nature.
Sneeuwluipaard lijkt niet langer 'bedreigd'
De sneeuwluipaard (Panthera uncia) wordt binnenkort mogelijk geschrapt van de lijst van bedreigde diersoorten. Volgens een publicatie in vakblad Oryx zijn er zo'n 8000 exemplaren van het Aziatische dier in leven. Eerder werd dat aantal geschat op 5300. 
Kort nieuws wetenschap
De wetenschappers concluderen dat er geen bewijs is dat het totale aantal sneeuwluipaarden slinkt. De internationale unie voor natuurbescherming overweegt daarom het dier niet langer als 'bedreigd', maar als 'kwetsbaar' te classificeren. Critici vrezen dat zo'n statuswijziging zal leiden tot een afname van het aantal beschermingsprojecten.
Bekijk de oorspronkelijke pagina: pagina 46
Classification

Language: DUTCH; NEDERLANDS
Publication-Type: Krant
Subject: Educational Institution Employees (63%); Physics (61%)
Industry: Computing + Information Technology (94%)
Load-Date: September 1, 2017

End of Document
Page 2 of 2
