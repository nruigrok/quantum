'We begrijpen weinig van de zwaartekracht'
AD/Algemeen Dagblad
10 augustus 2019 zaterdag
Copyright 2019 De Persgroep Nederland BV All Rights Reserved

Section: Centraal Z; Blz. 8, 9
Length: 1350 words
Byline: HANS VAN ZON
Highlight: Gerard 't Hooft (73) is een grote naam in de theoretische natuurkunde. Voor zijn onderzoek kreeg hij in 1999 de Nobelprijs. Hoe staat het met zijn zoektocht? ,,De zwaartekracht blijft een buitengewoon uitdagend probleem.''
Body

Er zit geen enkele sleet op zijn passie en werkdrift. Professor Gerard 't Hooft woont conferenties bij, geeft colleges en voordrachten. Hij kan 'niet zonder de stimulerende interactie met jonge mensen', wil een breed publiek enthousiast maken voor natuurkunde. Zijn drijfveer? Leergierigheid. Toen een leraar op de lagere school vroeg wat hij later wilde worden, zei hij: 'Een man die alles weet.' Hij had eigenlijk professor willen zeggen, maar 'ik was het woord vergeten'. 
In de theoretische natuurkunde bedrijft 't Hooft al tientallen jaren topsport. Met collega's zoekt hij naar bouwstenen voor de theorie die alle natuurverschijnselen in ons leven verklaart, de theorie die de vier fundamentele natuurkrachten aan elkaar koppelt: zwaartekracht, elektromagnetische kracht, sterke en zwakke kernkracht. Een forse opdracht, want de werking van zwaartekracht laat zich nog altijd niet rijmen met de andere drie krachten. Mede daarom spreekt 't Hooft ook liever niet over de 'Theorie van Alles'. Dat is een nog niet bestaande theorie die de verschillende fundamentele theorieën in de natuurkunde samenbrengt. De wereld en het heelal zijn volgens hem te ingewikkeld voor zo'n populaire benaming. 
Voor de beschrijving van de zwakke kernkracht die onder andere radioactief verval mogelijk maakt, kreeg 't Hooft samen met collega Martin Veltman in 1999 de Nobelprijs voor de Natuurkunde. Hun onderzoek droeg bij aan het zogeheten Standaardmodel van elementaire deeltjes, waarmee natuurkundigen het bestaan beschrijven in termen van materie en krachten. Experimenten onderbouwen deze theorie, maar zij is nog lang niet compleet. 
Hoe ver staan we nu in het onderzoek van de theoretische natuurkunde? Wat weten we wel? Wat weten we niet? Gerard 't Hooft maakt daarvoor een vergelijking tussen de jaren 60 van zijn jeugd en nu. ,,Toen ik in 1964 natuurkunde ging studeren, vond ik al dat er heel veel bekend was. We wisten bijvoorbeeld dat een atoom bestaat uit protonen en neutronen, en dat die compacte kern omringd wordt door een veel ijlere wolk van elektronen. De regels van de kwantummechanica, die het gedrag van de elektronen beheersen, waren nauwkeurig bekend. Die elektronen zijn verantwoordelijk voor alle scheikundige processen. 
,,Maar we zijn inmiddels meer dan vijftig jaar verder. Het geheel van elementaire deeltjes wordt nu tot in detail beschreven door het Standaardmodel, compleet met vergelijkingen die praktisch alle deeltjes omvatten die thans worden waargenomen. Dit leek in de jaren 60 nog volstrekt onbereikbaar. Ook is er veel kennis bijgekomen over het ontstaan van het heelal, die in mijn studententijd nog als sciencefiction werd beschouwd. Daarnaast zijn onze wiskundige methoden aanzienlijk verbeterd en verscherpt'', aldus de wetenschapper. 
Een van de laatste ontdekkingen is die van het Higgs-deeltje (in 2012) die alle materie massa geeft en waarvan het bestaan in 1964 werd voorspeld. Hoe belangrijk is de ontdekking ervan met de deeltjesversneller Cern in Genève, waar 't Hooft ook heeft gewerkt? ,,Ook de experimentele fysica heeft een enorme groei doorgemaakt. De ontdekking van het Higgs-deeltje kwam niet onverwacht, maar was toch van groot belang, omdat de massa ervan nu nauwkeurig kon worden vastgelegd. Bovendien is de ontdekking een belangrijke bevestiging dat we met de theorie op de juiste weg zitten. Het Higgs-deeltje is een van de weinige deeltjes die door theoretici zijn ontdekt en waarvan het bestaan met een experiment is bevestigd'', legt hij uit. 
Daartegenover staan grote witte vlekken in onze kennis. Over bijvoorbeeld zwarte gaten, gebieden in het heelal waar de zwaartekracht zo sterk is dat er ook geen licht uit kan ontsnappen. Of de big bang, de oerknal waarmee het heelal zou zijn ontstaan. ,,Er zijn vraagstukken die volstrekt mysterieus zijn. Onze huidige beschrijving van de zwaartekracht past niet goed in het Standaardmodel. We hebben de theorie van Einstein, de algemene relativiteitstheorie. Die is heel mooi, maar houdt in dat ruimte en tijd zelf dynamisch zijn, en dat kunnen we niet met de gewenste wiskundige precisie en formules in ons schema van de andere krachten verwerken'', zegt de natuurkundige. 
Volgens hem zijn er 'veel wilde ideeën in omloop', maar die maken heel weinig kans. 
Waarom is het bestaan van 'donkere energie' zo moeilijk vast te stellen, de energie die verantwoordelijk moet zijn voor de versnellende uitdijing van het heelal? 't Hooft: ,,De moeilijkheid is dat deze vreemde eigenschap van ruimte en tijd juist wel met vrij grote zekerheid is vastgesteld, maar we zitten ermee opgescheept, we weten niet goed hoe dit verschijnsel op een logische manier met onze huidige theoretische inzichten te rijmen 
is.'' 
Hoe rooskleurig is de toekomst van de theoretische natuurkunde? 
,,Vooral op wiskundig terrein wordt nog veel vooruitgang geboekt. Er zijn berekeningen die nog maar enige jaren geleden honderden pagina's in beslag namen, terwijl die nu zodanig vereenvoudigd kunnen worden dat een halve bladzijde volstaat. Maar het echte werk vereist nieuwe inzichten. Die komen niet zomaar, dat gaat heel langzaam. Opvallend is dat er nu meer theoretici zijn dan ooit, terwijl onze inzichtelijke kennis steeds langzamer verbetert. Gelukkig is die vooruitgang er wel. De geschiedenis leert ons dat we nog enige tijd moeten wachten tot we de huidige ontwikkelingen kunnen beoordelen in vergelijking met andere tijdperken.'' 
Wat als je iets meet en je kunt het geen plaats geven? 
,,Iets meten dat wij, theoretici, geen plaats kunnen geven is de grootste droom voor de uitvoerders van experimenten. Dat zal belangrijke discussies op gang kunnen brengen onder de theoretici. Uiteindelijk weten we dat de natuur door elegante vergelijkingen wordt voortgedreven, dus zullen we in dat geval op zoek gaan naar nieuwe 
formuleringen.'' 
Hoe groot is de kans dat een nieuwe ontdekking het Standaardmodel als een kaartenhuis in elkaar doet zakken? 
,,Het Standaardmodel kan al lang niet meer stuk. Wat wel kan, is dat dezelfde resultaten misschien langs geheel andere lijnen moeten worden geherformuleerd, maar daar zijn wij theoretici bedreven in, dus ook daar maak ik me geen zorgen over. Het gaat er nu vooral om dat we de zwaartekracht kunnen koppelen aan de kwantummechanica. 
Zolang dat niet lukt, blijft het behelpen.'' 
Met de kwantummechanica snijdt Gerard 't Hooft een uiterst complex theoretisch en wiskundig bouwwerk aan, een set vergelijkingen om de werkelijkheid te beschrijven. Kwamtummechanica verklaart onder meer de fotosynthese (het proces waarmee planten zonlicht gebruiken om voeding en energie te produceren), leidt tot ongekend snelle computers en versleutelde berichten. Het ligt ook aan de basis van onbegrijpelijke theorieën, dat deeltjes bijvoorbeeld op twee plekken tegelijkertijd kunnen zijn en dat er talloze parallelle universa zijn. 
Nederland heeft een naam hoog te houden in de theoretische natuurkunde. Blijft ons land een vooraanstaande rol spelen? 
,,De rol van Nederland is lange tijd onevenredig groot geweest gezien ons inwonertal, dankzij ons goede onderwijs. Nou, dat hebben we nu niet meer. Er is veel te veel toegegeven aan de wens onderwijs leuk te houden en iedereen te laten slagen. Dat gaan we merken. De opkomende economieën - China, India en straks de landen die nu nog ontwikkelingslanden zijn - zouden het roer wel eens over kunnen nemen van de gevestigde instituten. Maar zeker weet ik dit niet, er zal ongetwijfeld veel tijd overheen gaan.'' 
Het zijn vraagstukken die de 'ontdekkingsreiziger' in Gerard 't Hooft blijven bezighouden. ,,De zwaartekracht laat zich niet zo makkelijk pakken. Zij is een buitengewoon uitdagend probleem.'' Hij is ervan overtuigd dat er natuurwetten zijn die het allemaal kunnen verklaren. Helaas schiet het menselijk verstand vaak tekort, maar 't Hooft houdt vast aan het belangwekkendste wat hij heeft geleerd: ,,De natuur is helemaal te begrijpen.''
'Er is veel kennis die in mijn studententijd nog als sciencefiction werd gezien'
'Er is veel te veel toegegeven aan de wens om het onderwijs leuk te houden'
Bekijk de oorspronkelijke pagina: pagina 8, pagina 9
Classification

Language: DUTCH; NEDERLANDS
Publication-Type: Krant
Subject: Physics (94%)
Load-Date: August 9, 2019

End of Document
'We begrijpen weinig van de zwaartekracht'

'We begrijpen weinig van de zwaartekracht'

Page 2 of 4

Page 2 of 4





