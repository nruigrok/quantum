Rubbermeetkunde levert Nobelprijs op
Trouw
5 oktober 2016 woensdag
Copyright 2016 De Persgroep Nederland BV All Rights Reserved

Section: Vandaag; Blz. 6
Length: 404 words
Byline: JOEP ENGELS, REDACTIE WETENSCHAP
Highlight: topologie | Drie Britten die hele dunne materialen onderzoeken, krijgen daar de Nobelprijs voor de natuurkunde voor.
Body

De Nobelprijs voor natuurkunde gaat naar drie Britten voor hun werk aan het vreemde gedrag van heel dunne materialen. Ze maakten daarvoor gebruik van een exotische tak van de wiskunde, de topologie, en openden een heel nieuwe wereld. Hun werk biedt zicht op toepassingen in de elektronica, de supergeleiding of de quantumcomputer, oordeelde het Nobelcomité gisteren. "De drie hebben hun vakgebied tot een van de levendigste in de natuurkunde gemaakt." 
Materie komt voor in drie fases: vast, vloeibaar en gasvormig. Maar dat geldt in de gewone ruimte, dachten wetenschappers altijd. De ordening zou in twee dimensies verloren gaan. Flinterdunne laagjes konden geen faseovergangen hebben.
Buigen en kneden
Maar in 1980 ontdekte de Duitser Klaus von Klitzing wel zo'n overgang: het zogeheten quantum-Hall-effect. Als hij een dun stroomgeleidend plaatje bij een extreem lage temperatuur in een magneetveld hield, ging de elektrische geleiding in sprongetjes omhoog als hij het magnetisch veld verlaagde. Von Klitzing kreeg er in 1985 de Nobelprijs voor, maar een verklaring voor het fenomeen had hij niet. 
Die verklaring kwam van de winnaars van dit jaar, de tegenwoordig in de Verenigde Staten werkzame Britten David Thouless (1934), Duncan Haldane (1951) en Michael Kosterlitz (1942). 
Rubbermeetkunde levert Nobelprijs op
Zij beschreven het gedrag van atomen in dunne materialen met hulp van de topologie, het terrein van de wiskunde dat ook wel de rubbermeetkunde wordt genoemd. Topologen zijn geïnteresseerd in de structuur van ruimtes en oppervlakken. Ze trekken, buigen en kneden aan objecten en proberen het een in het ander om te vormen. Knippen en plakken is verboden.
Gaten tellen
In de topologie is een bol gelijk aan een kubus, maar anders dan een ring. Want die heeft een gat, net als een kopje met een oor. Topologen delen objecten in naar het aantal gaten dat ze tellen. 
Dat bleek een geschikte aanpak voor het quantum-Hall-effect. Je moest niet naar de individuele atomen kijken, maar naar het geheel. Net zoals pas blijkt dat een koffiekopje één gat heeft als je het gehele kopje bekijkt. En de variatie in het magneetveld zorgde dan voor de topologie van één, twee, drie of meer gaten, en dus de sprongetjes in de geleiding. 
De topologische benadering bleek ook succesvol voor de verklaring van andere fenomenen in dunne materialen.De drie Britten krijgen hun prijs op 10 december uitgereikt en mogen de 830.000 euro delen.
Bekijk de oorspronkelijke pagina: pagina 6
Graphic

 
Thouless, Haldane en Kosterlitz.
Classification

Language: DUTCH; NEDERLANDS
Publication-Type: Krant
Subject: Superconductors (94%); Awards + Prizes (75%); Physics (64%) Load-Date: October 4, 2016
Page 2 of 3
Rubbermeetkunde levert Nobelprijs op

End of Document
Page 3 of 3
