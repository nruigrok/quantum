No Headline In Original
NRC Handelsblad
11 december 2010 zaterdag
Copyright 2010 NRC Media B.V. All Rights Reserved

Section: WETENSCHAP
Length: 1442 words
Body

Wetenschapsbijlage 4-12-10Wie betaalt, bepaalt
Piet Borst bespreekt de belangwekkende kwestie wie in Nederland de wetenschapsagenda bepaalt en betaalt. Private partijen zijn wellicht meer geïnteresseerd in financieel rendement, waardoor crowding out, verdringing van onderzoek dat geen geld oplevert, een zorg is. Jammer dat hij meent deze discussie te moeten voeren met achterhaalde clichés over de farmaceutische industrie. Als die zich anno 2010 schuldig maakt aan selectieve publicatie, seeding trials of het verrichten van studies waar niemand op zit te wachten dan moeten die bedrijven publiekelijk aan de schandpaal worden genageld. Gedurende de laatste vijf jaar heeft de internationale innovatieve farmaceutische industrie zich echter bij herhaling uitgelaten en verplicht om alle resultaten van klinische studies te publiceren, ongeacht de uitkomst. 
De onderzoeksopzet voor grote klinische studies bedoeld voor registratie van nieuwe geneesmiddelen wordt vrijwel altijd met gezondheidsautoriteiten overeengekomen. De kritiek blijft steken in algemeenheden en er wordt verwezen naar publicaties die een achterhaalde situatie beschrijven. Ook is onduidelijk wat transparantie over financiële banden en 'spiegeltjes en kraaltjes'- marketing door de industrie te maken hebben met de wetenschapsagenda. Alle partijen zijn voor transparantie. Honoraria door farmaceuten aan adviseurs worden in Amerika al op internet gepubliceerd. Als het geven van cadeautjes zo afkeurenswaardig is, dan is het ontvangen daarvan door voorschrijvers het ook. Het is dus wachten op strengere regels van de beroepsgroep zelf.Ik neem aan dat het ontdekken en ontwikkelen van nieuwe geneesmiddelen hoog op de Nederlandse medische wetenschapsagenda staan. Gezien de enorm hoge kosten en de beknottende regelgeving is dit alleen te realiseren met industriële partners. Hoe kan ander noodzakelijk geneesmiddelenonderzoek dan toch plaatsvinden zonder financiering van het bedrijfsleven? De oplossing daarvan ligt in de politiek en kan nooit bij de industrie liggen die moeilijk gedwongen kan worden te investeren in niet-renderend onderzoek. Financiering middels een publiek-private samenwerking zoals in het Top Instituut Pharma (TIP) kan daarbij helpen. De 25 procent   bijdrage van de industrie is natuurlijk geen voorbeeld van 'extreme' zeggenschap, zoals Borst vindt. De TIP samenwerking tussen overheid, universiteit en industrie speelt zich af in de vroege (klinische) research en is precompetitief waardoor individuele bedrijfsbelangen nauwelijks een rol spelen. Daarnaast zorgt  robuuste peer review voor een evenwichtige verdeling van onderzoeksgelden. Voor ander onderzoek dat we ook willen doen maar moeilijk gefinancierd kunnen krijgen, zullen we een maatschappelijk debat moeten voeren. Die bal ligt niet bij de industrie. De industrie kan wel meedenken en wellicht helpen een gunstige infrastructuur voor klinisch onderzoek in Nederland te bevorderen. Dat vereist een genuanceerde benadering van de feiten en bereidheid tot samenwerking.
Prof Dr Henk Jan Out
MSD, Oss en UMC St Radboud
Wetenschapsbijlage 4-12-10Homoseksuele ibissen
Over het homoseksueel worden van ibissen door een overmaat kwik in hun menu. 
Citaat: 'Ook heteroseksuele ibissen ondervinden de schadelijke effecten van het kwik.' Laat ik hier de volgende drie opmerkingen aan wijden.1 Of het artikel wetenschappelijk gezien deugt, kan ik niet beoordelen.Mogelijk is er onderzoekstechnisch van alles op aan te merken, maar misschien is het ook wel 'sound'. 2 Voor de ombudsman: Wat doet het woord 'ook' in de boven geciteerde zin?! De correcte formulering had moeten zijn: Heteroseksuele ibissen (daarentegen) ondervinden nádelige effecten van het kwik (te weten: minder nageslacht). Immers, het uiten van homoseksualiteit is toch geen 'nadeel'? Of vindt de auteur van wel?!3 Vervolgonderzoek is hier op zijn plaats. Immers: sociale dieren zijn waarschijnlijk (net als mensen) in gelijke mate geschikt voor heteroseksuele en voor homoseksuele paarvorming. Het tekort aan kwik in de voeding veroorzaakt (helaas) (misschien) een overbegunstiging van heteroseksuele paarvorming, met alle ernstige problemen van dien (overbevolking, neiging tot oorlog, uitputting van de aarde).Eet meer kwik!
Jan Berends
Amersfoort
Wetenschapsbijlage 27-11-10Lichtdruppel
Het is toch fantastisch om de tekst van de fysicus Spinoza te kunnen leggen achter de nieuwste ontwikkelingen van de huidige fysica (Fysici uit Bonn hebben een BoseEinstein-condensaat gemaakt, een 'lichtdruppel').Wolfgang Ketterle toont experimenteel aan dat 'gasatomen afkoelen door er (bewegings)energie aan te onttrekken'. Daardoor ontstaat een condensatie. 'Alle atomen worden dan in dezelfde allerlaagste quantumtoestand geperst en gedragen zich collectief alsof zij één object zijn'. Vergelijk Spinoza's definitie van cohesie of individualiteit: 'wanneer enkele lichamen van dezelfde of verschillende grootte door de overige lichamen zodanig worden samengeperst dat zij tegen elkaar aanliggen, of indien lichamen die bewegen met dezelfde of verschillende snelheidsgraden, zo worden samengeperst, dat zij hun bewegingen volgens een bepaalde verhouding onderling delen, zullen wij die lichamen 'verenigd' noemen en zullen we zeggen dat zij 'een lichaam' of 'een individu' samenstellen'. Spinoza maakt geen wezenlijk onderscheid tussen verschillende soorten 'vloeistoffen'.'De materie is overal een en dezelfde'. Het verschil wordt gemaakt  door de bewegingsgraad, die de materie tot deze stof of dat ding constitueert. 'Lichamen onderscheiden zich enkel van elkaar naar verhouding van beweging en rust, snelheid of traagheid, niet als verschillende substanties'. Men kan zich er dan ook niet over verbazen dat de fijnere stof -  waartoe zeker de supersnelle fotonen behoren - evenals langzamere gassen vatbaar zijn voor samenpersing tot een afzonderlijk identificeerbare nano-eenheid en zich als een enkele 'superfoton' kunnen gedragen. Terecht wordt dan ook door Weitz opgemerkt dat licht en materie nauwelijks te onderscheiden zijn. Hardheid, vloeibaarheid, gewicht e.d zijn niet meer dan 'sensibele eigenschappen', manieren waarop de snelheidsgraden van de materie zich door onze zintuigen laten waarnemen. Spinoza's fysica was niet achterlijk. Ik herinner mij dat Wallace Matson (Berkeley) een voordracht op een congres in Chicago (1987) aanving met te zeggen, dat hij zich heel goed kon voorstellen dat Spinoza op een congres van fysici aldus zou beginnen: 'I told you so, long ago'.
Wim Klever
Capelle aan den IJssel
Wetenschapspagina 30-11-10Een sneeuwwitte IQ-test 2
Elke studie waarin de IQ-scores van allochtonen en autochtonen vergeleken worden, laat zien dat de allochtonen gemiddeld fors lager scoren. Een stuk op de wetenschapspagina van NRC Handelsblad stelt dat IQ-tests de intelligentie van allochtonen in sterke mate onderschatten. De auteur baseert deze conclusie op welgeteld één artikel en gaat voorbij aan een grote hoeveelheid wetenschappelijke artikelen en proefschriften die in sterke mate het tegendeel laten zien. Een belangrijk feit is bijvoorbeeld dat allochtonen en autochtonen met dezelfde IQ-scores dezelfde kwaliteit werk en dezelfde scholingresultaten te zien geven. Waarom onthoudt de auteur het lezerspubliek deze belangrijke bevindingen?Beweringen dat IQ-tests allochtone kinderen in sterke mate onderschatten zijn tendentieus. In de jaren '90 van de vorige eeuw ging men er nog  vanuit dat IQ-tests de cognitieve vermogens van allochtone kinderen in sterke mate onderschatten. De situatie kwam toen vaak voor dat twee kinderen aan het eind van de lagere school een zelfde score op een IQ-test hadden maar heel verschillende schooladviezen kregen. Pietje en Achmed hadden bijvoorbeeld beide een IQ-score van 100, maar Pietje kreeg advies MAVO en Achmed advies HAVO (het gemiddeld IQ op de MAVO is 100, het gemiddeld IQ op de HAVO is 110). Vervolgonderzoek laat zien dat de en masse overgeadviseerde allochtone kinderen op grote schaal mislukten en grote onderwijsachterstanden opliepen, precies zoals de IQtest voorspelt. Een recente studie laat overigens zien dat allochtonen van de tweede generatie fors hogere IQ-scores behalen dan allochtonen van de eerste generatie. Een grote hoeveelheid onderzoek laat zien dat IQ-batterijen valide zijn, met uitzondering van het kleine aantal subtests met een sterke verbale component voor allochtonen die het Nederlands niet goed beheersen. Dit soort tendentieuze artikelen op de wetenschapspagina kan er toe leiden dat de fouten uit het verleden herhaald worden, zodat de schooluitval onder allochtone jongeren nog hoger wordt dan ze nu al is. Dr. Jan te Nijenhuis
Amsterdam
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Medical Research (76%)
Industry: Pharmaceuticals + Biotechnology (94%); Pharmaceuticals Industry (88%)
Load-Date: December 11, 2010

End of Document
No Headline In Original

No Headline In Original

Page 2 of 4

Page 2 of 4





