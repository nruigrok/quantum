Eindelijk weten we wat een kilo is
de Volkskrant
22 oktober 2015 donderdag
Copyright 2015 De Persgroep Nederland BV All Rights Reserved

Section: Wetenschap; Blz. 25
Length: 576 words
Byline: VAN ONZE VERSLAGGEVER MARTIJN VAN CALMTHOUT
Body

Doorbraak in de meetwereld: een natuurconstantevertelt ons voortaan exact wat een kilo is. 
Consumenten bij de groentenkraam zullen er gegarandeerd niets van merken, maar over drie jaar is de kilogram niet meer wat hij meer dan een eeuw geweest is. Technisch adviseurs van het internationale bureau voor maten en gewichten BIPM in Parijs hebben groen licht gegeven voor een nieuwe definitie van de eenheid 'kilogram'. 
Die wordt binnenkort niet meer, zoals al sinds 1889, gedefinieerd door een uniek blok edelmetaal in een goedbewaakte Parijse kluis, maar via een slim experiment met een elektrische krachtbalans. Daarbij staat een universele constante uit de quantumwereld centraal: de constante van Planck, die als de letter h wordt genoteerd. Voordeel daarvan is dat desnoods op de planeet Mars met een proef een exacte kilogram te definiëren is. 
'De overgang van de kilogram op basis van een echte natuurconstante is een geweldige stap in de goede richting', zegt dr. Gert Rietveld van het Van Swinden Laboratorium in Delft, voorheen het Nederlands meetinstituut. Hij was vorige week als vast adviseur namens Nederland bij de beraadslagingen in Parijs. Ook de stroomeenheid ampère en de temperatuurschaal worden in de toekomst op natuurconstanten gebaseerd in plaats van op afgeleide proeven, verwacht Rietveld. 
Over een herdefinitie van de kilogram wordt al meer dan tien jaar intensief gesproken, maar lange tijd zonder veel vooruitgang. Reden daarvoor waren problemen bij het vaststellen van een secure waarde van Plancks constante h. Een experiment van het Amerikaanse meetinstituut NIST met een zogeheten Watt-balans bleef hardnekkig andere waarden geven dan een opstelling in Canada. Ook klopten de NIST-uitkomsten 
Eindelijk weten we wat een kilo is
niet met een alternatief internationaal kilogramproject, waarbij siliciumatomen in een gepolijste bol worden geteld, project Avogadro. 'De discrepanties beginnen pas zeven cijfers achter de komma', zegt Rietveld. 'Maar voor een definitiekwestie was dat niet precies genoeg.' 
De doorbraak in Parijs is het gevolg van een radicale koerswijziging bij NIST in Boulder, Colorado. Daar werd het team van de Watt-balans vervangen en de opstelling vrijwel opnieuw opgebouwd. Uit de jongste resultaten, vorige week gepubliceerd, blijkt dat geholpen te hebben: NIST vindt voor h nu een waarde die tot zeven cijfers achter de komma elders ook was gemeten. 
De overeenstemming over de Planck-constante legde de basis voor een conceptbesluit over een nieuwe kilogram, die op de jaarvergadering van het Système International in november 2018 moet worden ondertekend. Onderzoekers hebben nog tot juli 2017 de tijd om hun beste h te publiceren. 
Het besluit van november 2018 zal per definitie vastleggen welke waarde van h bij de fysieke standaardkilo in Parijs hoort. Vanaf dat moment staat die waarde van de constante van Planck vast tot acht cijfers achter de komma. Eens in de twintig jaar zal de metalen kilo van Parijs dan met een Watt-balans worden gewogen, om hem te controleren op eventuele veranderingen. 
Volgens VSL-wetenschapper Rietveld in Delft blijft de standaardkilogram in Parijs namelijk gewoon zijn rol spelen in het internationale ijkwezen. 'Een Watt-balans is kostbaar en kwetsbaar. Zinniger lijkt een systeem waarbij de gebruikers nu en dan hun eigen standaardgewichten blijven ijken in Parijs. Het enige verschil is dat Parijs niet meer de echte kilo heeft, maar iets wat er dicht in de buurt zit.' 
Bekijk de oorspronkelijke pagina: pagina 25
Graphic

 
Gert Rietveld van het Van Swinden Laboratorium in Delft.
Foto VSL
De standaardkilogram in Parijs.
Foto AFP
Classification

Page 2 of 3
Eindelijk weten we wat een kilo is
Language: DUTCH; NEDERLANDS
Publication-Type: Krant
Journal Code: de Volkskrant
Subject: Economic Development (94%); International Relations (67%); Securities + 
Other Investments (65%); Religion + Spirituality (62%)
Industry: Public Transportation (75%); Rail Transportation (75%)
Load-Date: October 21, 2015

End of Document
Page 3 of 3
