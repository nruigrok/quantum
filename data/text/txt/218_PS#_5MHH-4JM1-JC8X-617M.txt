Van Ivanka-gate tot 'echt waar'-vinkje
de Volkskrant
31 december 2016 zaterdag
Copyright 2016 De Persgroep Nederland BV All Rights Reserved

Section: Ten Eerste; Blz. 10, 11, 8, 9
Length: 3493 words
Byline: BERT WAGENDORP; SHEILA SITALSING
Highlight: Ook zo benieuwd naar 2017? Sheila Sitalsing en Bert Wagendorp kunnen niet wachten en werpen een blik in de toekomst. Zij zien hoe affaires Donald Trump achtervolgen, Tom Dumoulin de Tour wint, Willem Holleeder met het boek 'Zusje' komt en de eerste CRISPR-baby van Nederland wordt geboren.
Body

Kijken naar 2017
Bootvluchtelingen overspoelen Bonaire
De economische en sociale ineenstorting van Venezuela is totaal en in diverse steden breken ongeregeldheden uit. Miljoenen Venezolanen zijn het land al ontvlucht en nog eens miljoenen maken zich op voor vertrek. Na de recente incidenten voor de kusten van Aruba en Curaçao, waarbij de kustwacht heeft geschoten op vluchtelingenboten, sturen mensensmokkelaars hun bootjes door naar Nederlands grondgebied, naar het iets verder gelegen Bonaire. 
VN-vluchtelingenorganisatie Unhcr dringt er bij Nederland op aan om als rijkste buurland van Venezuela een eind te maken aan de mensonterende omstandigheden waaronder Venezolanen op het eiland verblijven. 'In de tentjes loopt de temperatuur overdag op tot 35 graden en het vuilnis ligt overal', zegt een Unhcr-woordvoerder. 
Malik Azmani, minister voor Vreemdelingenzaken, weigert vooralsnog gekoelde containerwoningen beschikbaar te stellen. 'Veel te duur en je krijgt er een hoop aanzuigende werking van. Bovendien ben ik zeer gekant tegen opvang in de regio. Altijd al geweest. Je kunt de mensen beter zo ver weg mogelijk onderbrengen, in Canada ofzo. Of in Japan. Dan zitten ze niet zo met hun neus boven op de ellende.' 
De premier zei tijdens zijn wekelijkse vrijdagse persconferentie dat hij onlangs nog is wezen kijken, en dat er niks mis is met de tenten. 'Het zijn heel leuke huisjes.' (SS)
Ook Europa heeft z'n Guantánamo Bay
In de zomer weet een fotograaf van Reuters undercover binnen te dringen bij een detentiecentrum op het Franse platteland, nabij Arras, bestemd voor terrorismeverdachten. Velen zitten vast op verdenking van 'contacten met suspecte netwerken'; ze zijn opgepakt nadat telecombedrijven en internetproviders hun data rechtstreeks zijn gaan uploaden in de systemen van de geheime dienst. Ze zitten er tussen de jihadisten die massaal uit Syrië zijn teruggekeerd na recente nederlagen van IS in het Midden-Oosten en van wie wordt gevreesd dat ze in Europa criminele bendes zullen vormen. 
'Europa's Guantánamo Bay', zet de Reuters-fotograaf boven zijn fotoreportage uit het gevangenenkamp. Gedetineerden die hij sprak, zeggen dat ze al maanden vastzitten zonder proces, dat ze 's nachts meermaals worden gewekt en dat ze urenlang in de zon of de regen moeten staan. 
Amnesty International schreeuwt moord en brand, maar op de Europese top in juni spreekt de ene na de andere regeringsleider zijn of haar steun uit voor het Franse initiatief. 'Wij hebben meer van dit soort creatieve oplossingen nodig om het woekerende terrorisme te stoppen', zegt Angela Merkel, wier politieke leven thuis aan een zijden draadje hangt. Later, in de herfst, zal ze de verkiezingen winnen. Nipt, want veel kiezers lopen over naar de AfD, die zich een plek in de Bundestag weet te verwerven.
'Moskou financiert campagne Wilders'
Een vermoedelijk vanuit Brussel opererend hackerscollectief hackt bestanden van de Russische geheime dienst, waaruit blijkt dat de verkiezingscampagne van Geert Wilders mede wordt gefinancierd door Moskou. Via het onbekende 'PeltLeaks' belandt de informatie bij de Volkskrant, die één week voor de verkiezingen een mooie primeur scoort. Eurocommissaris Frans Timmermans ontkent elke betrokkenheid, hoewel zijn Heerlense stamkroeg Café Pelt heet. 
Dezelfde dag publiceert Trouw e-mails van Mark Rutte, die naar buiten zijn gekomen via 
WikiLeaks en (vermoedelijk) Russische hackers. In de mails noemt Rutte Alexander Pechtold 'een manische houthacker met een pruillip', Lodewijk Asscher 'een over het paard getild Amsterdams lefgozertje' en Sybrand Buma 'een Friese berenburgjunk'. Zijn eigen VVD om- schrijft hij als 'een verzameling parelteven en kroegtijgers waar ik zelf nooit op zou stemmen'. Er breek mot uit in de partij en Buma verklaart geen coalitie te willen vormen met iemand die 'de normen en waarden van een strijkplank heeft'. 
De Telegraaf brengt die ochtend het nieuws SP-leider Emile Roemer in het geheim een luxe-uitvoering van de Tesla Model S heeft gekocht, die pas na de verkiezingen mag worden afgeleverd. Ook zou hij via een stro- man aandelen bezitten in een goedlopende paardenslagerij in woonplaats Boxmeer. De informatie zou zijn gehackt door een 13jarige nerd uit het nabijgelegen Sint Anthonis.
Brussel opgelucht na verlies Le Pen
De Franse presidentsverkiezingen eindigen in een overwinning voor François Fillon. 
Voor een uitbundige schare aanhangers in Parijs eist de rechtse Fillon namens zijn partij Les Républicains meteen na het sluiten van de stemlokalen de zege op. Zijn tegenstander Marine Le Pen geeft toe dat ze heeft verloren. 'Al zullen we de uitslagen nog aan een nader onderzoek moeten onderwerpen. Ik heb geluiden gehoord over stembusfraude.' Woedende aanhangers van het Front National gaan in diverse steden de straat op, onder het scanderen van 'Scandal!' (schandaal) en 'Voleurs!' (dieven). 
De opiniepeilers hebben een zege voor Fillon voorspeld, zeker nadat deze in de dagen voor de verkiezingen een handreiking heeft gedaan naar het linkse deel van de kiezers, met de belofte dat hij de Franse verzorgingsstaat niet zal ontmantelen en bij zijn voorgenomen hervormingen rekening zal houden met 'de Franse tradities en gevoeligheden' en de riante pensioenregelingen voor ambtenaren zal respecteren. 
In Brussel wordt met opluchting gereageerd. Frans Timmermans, na het recente aftreden van Claude Juncker de nieuwe voorzitter van de Europese Commissie, zegt alle vertrouwen te hebben in Fillon. 'Met Le Pen aan het roer hadden we een probleem gehad. Met Fillon is een groot gevaar voor Europa en de euro afgewend.' Timmermans zegt meteen met Fillon te hebben gebeld om hem te feliciteren. 'Hij complimenteerde me met mijn Frans.'
Opiniepeiler faalt en pakt zijn biezen
Terwijl op woensdagavond 15 maart de uitslagen van de Tweede Kamerverkiezingen binnendruppelen, besluit Maurice de Hond per direct te stoppen als opiniepeiler. 'Nul goed. Nou ja: eentje. Als je een marge van 25 procent in acht neemt', zegt hij op een inderhaast belegde persconferentie. Hij gaat zich toeleggen op een herziene grammaticamethode voor het basisonderwijs. 
De verkiezingsuitslag heeft niet alleen De Hond verrast. De NOS haalt Ionica Smeets naar de tv-studio om te berekenen welke coalities mogelijk zijn, met steun in de Eerste Kamer. 'Na één deskundige blik op het scorebord concludeert ze: 'Een zespartijencoalitie.' 
Ook op de partijbijeenkomsten is de verwarring groot. In een Scheveningse strandtent zegt Mark Rutte 'Wij zí­jn Nederland' - een mysterieuze uitspraak waar duiders nog dagenlang zoet mee zullen zijn. In Leiden, waar D66 bijeen is, belooft Alexander Pechtold dat 'wij Nederland terugveroveren op de haters'. 'Ik houd van Holland!', overtroeft Lodewijk Asscher - wat hem op woedende reacties uit Limburg en Friesland zal komen te staan. In Wassenaar zegt Kees van der Staaij: 'Hierrr met Nederland!' 
In een Utrechts zaaltje daalt Jesse Klaver aan een kabel uit het plafond naar beneden, de kolkende menigte tegemoet, terwijl in café de Haagsche Kluis de PVV-aanhang 'Minder! Minder!' scandeert. 
In Rotterdam pakt Sylvana Simons de microfoon: 'Lieve mensen. Dit is historisch.'
Torture-leaks en Ivanka-gate
Het Huis van Afgevaardigden in de Verenigde Staten ruziet maandenlang over de vraag welke aanleiding men zal aangrijpen om een afzettingsprocedure tegen president Donald Trump te beginnen. De megaorder vanuit het Kremlin voor de volledige Affinitycollectie uit de juwelenlijn van Ivanka Trump, kort nadat ze haar vader had begeleid op een staatsbezoek aan Vladimir Poetin, deed de wenkbrauwen al fronzen. 
Daarbovenop kwamen 'de torture-leaks': gelekte geheime informatie van de veiligheidsdiensten dat onder de nieuwe president terreurverdachten op grote schaal aan waterboarding en aanhoudend hoge pieptonen worden onderworpen. 
Dat Exxon Mobil onder een speciaal presidentieel decreet naar olie mag zoeken in de Noordelijke IJszee, door Trumps voorganger Obama op de valreep nog 'voor eeuwig' tot verboden boorgebied verklaard, veroorzaakt ook enig ongemak. 
Net als de door The Huffington Post geopenbaarde Whatsapp-wisseling tussen Trump en de Filipijnse president Duterte. In een van de Whatsappjes geeft Trump hoog op van oude filmpjes waarop te zien is hoe Duterte willekeurige mannen op straat neerschiet: 'Tough guy!', gevolgd door vier spierballenemoticons. 
In de peilingen is Trump evenwel onverminderd populair, reden voor de Republikeinse meerderheid in het Huis hun president te blijven steunen. 'Hysterie is nergens voor nodig', sust Paul Ryan.
Kuijt maakt kampioenstreffer
Feyenoord behaalt zijn eerste landstitel in het nieuwe millennium. In een van de allerspannendste slotweekeinden die de eredivisie ooit kende, boeken de Rotterdammers in de Kuip een zwaarbevochten zege op Heracles (3-2) en ziet Ajax in de allerlaatste minuut Willem II langszij komen in Tilburg (1-1). De voorsprong van één punt die de Amsterdammers voor aanvang op Feyenoord koesterden, gaat daarmee verloren. 
Dirk Kuijt blijkt andermaal van onschatbare waarde voor de Rotterdammers. Nadat de 
Deen Jörgensen zijn team tot tweemaal toe op voorsprong heeft gezet (twee assists El Ahmadi) maar Heracles toch weer terugkomt, benut invaller Kuijt tien minuten voor tijd een penalty. 'Op zo'n moment weet je wat je te doen staat', aldus Kuijt. 'Niemand durfde hem te nemen, en dan moet je je verantwoordelijkheid nemen. En nu op naar de Coolsingel!' 
In Tilburg lijkt er voor Ajax lange tijd weinig aan de hand. Tot de mee naar voren gekomen doelman Kostas Lamprou in de dying seconds de bal in het doel achter Onana werkt. De voormalige Feyenoorder bewijst zijn oude werkgever daarmee een grote dienst. 
'Na het drama van het vorige seizoen, toen we de mist in gingen tegen De Graafschap, is dit zo mogelijk nog erger', aldus trainer Peter Bosz. 'Dit had nooit mogen gebeuren, we hadden de wedstrijd in de pocket. En dan ga ik nu de kleedkamer slopen.'
Superembryo zet land op z'n kop
De eerste CRISPR-baby van het land wordt verwacht, bij Jos en Marietje van 
Neuserneth, een echtpaar te Badhoevedorp, zo kondigen zij blij aan bij Humberto Tan in RTL Late Night. In Nederland is de toepassing van CRISPR-Cas, de nieuwe revolutionaire techniek om dna te manipuleren, op embryo's nog verboden, maar privéklinieken in onder meer Malta, Polen en Rusland bieden de techniek al aan. 
De Van Neuserneths reisden naar Polen voor de implantatie van een met behulp van CRISPR-Cas bijgepunte embryo, uit een eitje van Marietje en het zaad van een anonieme donor 'met supereigenschappen'. Dat deden ze, zo leggen ze op tv uit, omdat er nogal wat aandoeningen voorkomen in hun beider families: diabetes, slechtziendheid, een zwak hart en chronische jicht. 'En toen dachten we, we zijn er tóch, dan vragen we meteen om een jongetje. Een lí­ef jongetje. Dus hebben ze het agressie-gen uitgezet.' 
Daags na de uitzending worden alle Centra voor Voortplantingsgeneeskunde in Nederland platgebeld door mensen die 'ook zo'n baby' willen. Na een gezamenlijke verklaring van de ziekenhuizen over de ethische dilemma's rond CRISPR-Cas, volgen anonieme doodsbedreigingen. 
Tijdens het daaropvolgende spoeddebat over designerbaby's in de Tweede Kamer verzucht een parlementariër van het CDA 'dat het uitzetten van het agressie-gen misschien niet zo'n gek idee is voor Nederland'.
Crimineel rekent op papier af met zus
Van het autobiografische Zusje van Willem Holleeder worden de eerste dag na verschijning meteen 90 duizend exemplaren verkocht. Daarmee klopt Holleeder zijn zus Astrid, die in 2016 met Judas een megaverkoop beleefde die begon met de verkoop van 80 duizend boeken. Van Judas werden uiteindelijk meer dan een half miljoen exemplaren verkocht. 
In Zusje beschrijft Holleeder zijn jeugdjaren in Amsterdam. Hij beschrijft zichzelf als een stille, verlegen jongen. Zijn zusje Astrid daarentegen zou het gezin hebben getiranniseerd. 'Al toen ze nog maar 5 jaar oud was, gebeurde er niets zonder haar toestemming. Zelfs mijn vader was als de dood voor haar. Ze hoefde maar even om snoep te zeuren, of hij was al op weg naar Tante Beppie op de hoek. Anders sloeg ze hem in elkaar.' 
De eerste druk van Zusje bedraagt 150 duizend exemplaren. Volgens Holleeder is het schrijven hem goed bevallen. 'Ik werk aan Zusje II en Schoonzusje, over de andere vrouwen in mijn leven. Die waren ook niet voor de poes.' Holleeder ontkent dat hij met zijn boeken wraak wil nemen op zijn familieleden. 'Ik hou van schrijven. En het schuift lekker.' 
Zusje wordt door recensenten geprezen om de knappe stijl. Geruchten dat het boek zou zijn geschreven door 'een Nederlandse auteur die zijn eigen boeken aan de straatstenen niet meer kwijtraakt', worden door uitgever Oscar van Gelderen krachtig ontkend. 
'Allemaal jaloezie.'
TU Delft scoort met razendsnelle qubits
De doorbraak van de topologische quantumcomputer lijkt een feit. Leo Kouwenhoven, leider van een team onderzoekers aan de Technische Universiteit van Delft maakt dat bekend tijdens een persconferentie. QuTech, de jointventure van de TU Delft en het Amerikaanse bedrijf Microsoft, lijkt daarmee een grote stap te hebben gezet naar een nieuwe en razendsnelle generatie computers. 
'Het bewijs dat we informatie kunnen vastleggen in qubits is sneller geleverd dan we hadden verwacht', aldus Kouwenhoven. 'We kunnen gaan quantumbreien met nanodraadjes. Het is een historische dag.' 
Vanuit Amerika reageert Bill Gates opgetogen. 'De quantumcomputer opent de poort naar een nieuwe wereld. En naar een glorieuze toekomst van Microsoft.' Na de bekendmaking stijgen de aandelen in het bedrijf op de Nasdaq met 10 procent. 
Het Journaal stuurt Peer Ulijn de straat op om de gewone mensen te vragen naar hun reactie op het nieuws. 'Geweldig', aldus een al wat oudere dame op de markt van Apeldoorn. 'Ik was vroeger al een trouwe klant van Kwantumhallen, en nu dit. Had ik echt niet verwacht.' 
Minister van Duurzaamheid en Innovatie Diederik Samsom reageert vanuit Den Haag opgetogen op het nieuws. 'Dit is geweldig. Ik heb meteen Mark gebeld. Die was ook in de zevende hemel. Ging meteen een quantumlaptop kopen, zei hij, Haha!'
Weg bij DWDD, op naar latenightshow
In de laatste uitzending van het seizoen bevestigt Matthijs van Nieuwkerk de geruchten die al een tijdje rondzingen: hij stopt met DWDD en gaat samen met zijn voormalige rechterhand Dieuwke Wynia een dagelijkse latenightshow maken voor het televisiekanaal van KPN. 'Na elf jaar is het mooi geweest', aldus een geëmotioneerde Van Nieuwkerk. 'Ik ben toe aan een nieuwe uitdaging. Maar natuurlijk gaat het me niet in de kouwe kleren zitten. DWDD is toch mijn kindje geworden.' 
Dieuwke Wynia vertrok in oktober 2016 bij DWDD, maar ontkent dat ze op de hoogte was van de plannen van KPN. 'Ik ben er natuurlijk wel heel blij mee.' Over de titel van het nieuwe programma wordt nog nagedacht, maar Hilversumse bronnen menen zeker te weten dat het gewoon Matthijs zal gaan heten. Ook zouden Sander 'Lucky' van de Pavert en Marc-Marie Huybregts meeverhuizen naar KPN. 
Van Nieuwkerk moet het tv-kanaal van KPN definitief in de markt zetten en een doorbraak forceren naar het grote publiek. Hij zou daarvoor een jaarsalaris van meer dan 2 miljoen euro ontvangen. 'Daar doe ik geen mededelingen over', aldus Van Nieuwkerk, 'maar het is altijd nog minder dan wat de rechtsback van PSV krijgt.' 
De VARA zegt te willen doorgaan met DWDD. 'Maar het zal niet meevallen iemand te vinden die zijn hoofd in de Matthijsstrop wil steken.'
Is 'Appelboom bij nacht' wel echt?
Op de zolder van een vervallen pand in Arles, Frankrijk, wordt een schilderij aangetroffen dat volgens de Canadese kunsthistoricus Bogomila Welsh-Ovcharov 'een echte Van Gogh' is. Welsh heeft voor de bekendmaking contact gehad met experts 'en die wisten het na nauwkeurig onderzoek zeker: we hebben hier te maken met een Van Gogh'. Het schilderij, Appelboom bij nacht, zou zijn gemaakt rond 1890, toen Van Gogh in de inrichting in Saint-Rémy-de-Provence verbleef. 
Welsh-Ovcharov kwam in 2016 in het nieuws met de vondst van een aan Van Gogh toegeschreven schetsboek met 65 tekeningen. Die werden door het Van Gogh Museum afgewezen als onecht, hoewel verschillende experts ervan waren overtuigd dat het om authentiek werk ging. 
Ook ditmaal ontstaat een scherpe controverse. Het Van Gogh Museum gelooft niet dat 
Appelboom bij nacht een echte Van Gogh is. 'Het is een verdienstelijk werkje, maar 
Vincent had er wel wat mooiers van gemaakt. Bovendien waren er destijds rond Saint-
Rémy geen appelbomen. Wel veel cipressen.' 
Welsh merkt op dat het Van Gogh Museum in 1991 het schilderij Zonsondergang bij bij Montmajour afwees als onecht, maar daarop in 2013 terug moest komen. 'Dus ik ga ervan uit dat ze Appelboom bij nacht rond 2040 als echte Van Gogh zullen erkennen.'
Nieuw kabinet wacht hete herfst
Alom wordt teleurgesteld en verbijsterd gereageerd wanneer de nieuwe minister van Sociale Zaken, CDA'er Hans de Boer, in het najaar het in het regeerakkoord beloofde Groot Ontwerp voor de Arbeidsmarkt presenteert. Daarin stelt hij voor cao's terug te brengen tot een A4'tje, het overleg met de SER af te schaffen ('Eén grote verplaatsing van komma's'), het vaste contract te ontmoedigen ('Het dienstverband wordt zwaar overschat') en snel te beginnen met de Postbus 51-campagne 'Iedereen zzp'er, daar wordt iedereen blij van!' Voorts wil hij eilanden voor de kust laten opspuiten: 'Goed voor de BV Nederland, we worden hier Singapore en niemand hoeft meer de bijstand in.' 
De vakbeweging is woedend. Onder leiding van FNV-voorman Han Busker marcheert een bonte coalitie van flexwerkers, witte boorden, arbeiders en freelancers in een lang lint van Den Haag naar Amsterdam. De snelwegen worden ervoor afgezet. De demonstran- ten dragen borden mee met teksten als 'Payroll = moord', 'SER-kroonleden zijn ook mensen', 'zzzp = zelfstandig zlaaf zonder pensioen' en 'Hans = getikt'. 
Busker geniet zichtbaar en haalt de ene vakbondsklassieker na de andere van stal: 'Wil het kabinet een hete herfst? Dan krijgt het kabinet een hete herfst!' Willen we naar de Dam? Dan gaan we naar de Dam!' 
De FNV krijgt er in twee weken tijd ruim 80 duizend leden bij.
Jawel, na Janssen en Zoetemelk...
Eindelijk, na 36 jaar, wint een Nederlander weer de Tour de France. Tom Dumoulin blijft na een van de spannendste Touredities sinds jaren nummer twee Nairo Quintana en de Brit Adam Yates voor. De jonge Limburger weet niet wat hem overkomt. 'Is dit waar?', stamelt hij op de Champs Elysées. Naast hem verklaart Joop Zoetemelk, de laatste Nederlandse winnaar (1980) dat het waar is. 'En Parijs is niet meer ver, want we zijn er 
al.' 
Dumoulin rijdt zich onder de beste drie in de twee zware Alpenetappes van de slotweek en weet in de slottijdrit in Marseille zijn achterstand van 42 seconden op Quintana goed te maken, en de Tour te winnen met 7 seconden verschil. Dat is één seconde minder dan de 8 seconden waarmee Lemond in 1989 Fignon versloeg, tot nu de kleinste marge. 
Met zijn heroïsche etappezege in de rit van woensdag, over de Croix-de-Fer en de Galibier, voorziet Dumoulin zijn Tourzege van een gouden rand. 
De Tour van 2017 staat in het teken van de dramatische aftocht van drievoudig winnaar Chris Froome, die tijdens de proloog in Düsseldorf ten val komt door toedoen van een overstekende Duitse herder. Daarmee wordt de Ronde beroofd van zijn gedoodverfde winnaar en zien outsiders zich opeens gepromoveerd tot favoriet. 
Dumoulins opmerking dat Duitse herders altijd al zijn favoriete honden zijn geweest, wordt hem in de Britse pers niet in dank afgenomen.
Een ware hype: 'Echt waar'-vinkje
De verwarring over de grenzen tussen nepnieuws, ironie, satire, slordigheden en desinformatie wordt zo groot, dat steeds meer organisaties - ook de Volkskrant - met 'echt waar'- vinkjes gaan werken. Onder druk van de nieuwe Belgische eigenaar gaat ook De Telegraaf vloekend overstag; voor de Privé-pagina's komt een apart 'het zou zomaar kunnen'-vinkje. 
De vinkjes duiken overal op: op gezondheidsclaims in reclames (het 'Teun van de Keuken'-vinkje), op romans (het 'de auteur maakte dit niet zelf mee'-vinkje), bij bordjes in musea over de hele wereld (het 'waargebeurd maar het zag er in het echt anders uit'vinkje bij Guernica van Picasso, het 'mogelijk verzonnen maar daar is debat over'-vinkje bij Het aardse paradijs met de zondeval van Adam en Eva van Rubens). 
Twitter had al vinkjes, gaat een stap verder en introduceert een betaalmodel. Voortaan kost een account 16,99 euro per maand. Het is 'een beschavingsoffensief' zegt de Twitter-directie en 'een poging onzin in te dammen', maar experts wijzen er hoofdschuddend op dat hierdoor de kloof tussen de elite en het volk juist wordt verdiept: 'Twitter í­s nu de kloof.' 
Onder gebruikers overheersen verdriet en machteloze woede. 'alweer een joodschristelijke traditie die ze van ons afpakken eerst zwarte piet nu dit houdt het dan nooit op daarom pvv' twittert @boosbeertje1983 bijvoorbeeld.
Bekijk de oorspronkelijke pagina: pagina 8, pagina 9, pagina 10, pagina 11
Classification

Language: DUTCH; NEDERLANDS
Publication-Type: Krant
Subject: COVID-19 Coronavirus (94%); Visual Arts (82%); Infectious Disease (78%); 
Viruses (78%); Epidemics (69%); Artists + Performers (63%); Death + Dying (62%)
Industry: Museums + Galleries (82%)
Load-Date: December 30, 2016

End of Document
Van Ivanka-gate tot 'echt waar'-vinkje

Van Ivanka-gate tot 'echt waar'-vinkje

Page 2 of 10

Page 2 of 10





