De quantumtheorie van het roodborstje
Trouw
29 augustus 2015 zaterdag
Copyright 2015 De Persgroep Nederland BV All Rights Reserved

Section: | Wetenschap
Length: 1817 words
Byline: JOEP ENGELS
Body

Ze waren de risee van de wetenschap: biologen die levensprocessen verklaarden met de quantumtheorie. Dat mocht niet van de fysica. Maar het tij is gekeerd. 'Natuurlijk zijn dit quantumeffecten.' 
Nu de dagen weer korter worden, maken veel vogels zich op voor de trek naar het zuiden. Ook het roodborst eet deze weken zijn buikje rond om voldoende energie te hebben voor de lange reis. Het wordt een tocht van een paar duizend kilometer die de vogel veelal 's nachts aflegt. 
Hoe de roodborst dat klaarspeelt, hoe hij zijn weg vindt vooral, is een van de grote vragen uit de biologie. Oriënteert hij zich op de zon of de maan, op de sterren of patronen in het landschap? Nee, schrijven de natuurkundige Jim Al-Khalili en de moleculair geneticus Johnjoe McFadden in hun deze week verschenen boek 'Hoe leven ontstaat'. Al die opties vallen af omdat de roodborst ook zonder die hulpmiddelen niet verdwaalt. Er is maar één leidraad die het dier altijd terzijde staat: het magneetveld van de aarde. 
Maar dat veld leek veel te zwak, het is net voldoende om het dunne naaldje in een kompas richting te geven. Een roodborst heeft wel ijzerhoudende kristallen in zijn lijf, maar het magneetsignaal dat die opvangen zou nooit boven de ruis in het vogellijf kunnen uitsteken. 
En toch gaat het op die manier, beweerden biologen in de jaren zeventig. De roodborst pikt het signaal van de aarde op dankzij een curieus fenomeen: quantumverstrengeling. Dit is de eigenschap waarbij atomaire deeltjes, zoals elektronen, paren vormen, en de quantumtheorie zegt dat die paarvorming heel gevoelig is voor een magneetveld. 
Vergelijk het met een rotsblok dat op één punt staat te wankelen, zeiden de biologen. Zoals een neerstrijkende vlieg dat rotsblok al kan omkiepen, zo kan een verstrengeld elektronenpaar ervoor zorgen dat een roodborst het magneetveld van de aarde wel waarneemt. 
Het was vloeken in de kerk. Zo mocht je de quantumtheorie niet gebruiken, die gold niet voor roodborstjes. De theorie gaf een perfecte beschrijving van de microkosmos. Ze was begin twintigste eeuw ontwikkeld toen bleek dat de klassieke wetten niet opgingen in de wereld van atomen en elektronen. Natuurkundigen ontwierpen een nieuw raamwerk waarin deeltjes zoals elektronen ook golven waren en op meerdere plaatsen tegelijk konden zijn. Een spookachtige wereld waarin ze barrières konden slechten die in de gewone macrowereld onneembaar waren. En ze dus verstrengeld konden raken waardoor ze in direct contact met elkaar bleven, ook al lagen ze mijlenver uiteen. 
Maar dat quantumgedrag gold alleen in die microwereld. Waren er meer atomaire deeltjes bijeen, dan verdwenen de effecten al gauw in de ruis van warmtebewegingen. De grens tussen micro en macro was niet strak, maar dat een roodborst te groot was voor de quantumwereld, daarover bestond geen twijfel. Het gerenommeerde vakblad Science adviseerde de biologen om het idee maar in de prullenbak te gooien. 
De scepsis zou nog lang de overhand hebben. Al-Khalili en McFadden beschrijven hoe de quantumbiologie nog in 2007 werd weggehoond. The New York Times had een artikel gepubliceerd waarin de suggestie werd gewekt dat planten quantumcomputers waren. Hilarisch vonden fysici deze 'quantumhocuspocus'. Logisch, schrijven Al-Khalili en McFadden. De fysici waren jaren bezig geweest om met grote installaties, bij extreem lage temperaturen en met uitzonderlijke beheersing van de materie de beginselen van de quantumcomputer onder controle te krijgen. 'En dan zou een grassprietje hetzelfde kunstje doen?" 
Inmiddels is quantumbiologie niet meer het lachertje van de wetenschap. En beperkt zij zich niet meer tot het richtingsgevoel van de roodborst. Ook de fotosynthese heeft nu een quantumverklaring. Net als de werking van geur. Of de precisie waarmee DNA zichzelf kopieert. 
Natuurlijk kan de quantumtheorie in dergelijke processen ook een rol spelen, zegt Carlo Beenakker, hoogleraar theoretische fysica aan de Universiteit Leiden. "Er is geen enkele reden om aan te nemen dat het niet zo zou zijn. De scheiding tussen de quantumwereld en het alledaagse is niet zo hard. We zien dat aan de computers die we tegenwoordig bouwen. Die worden zo minutieus, dat we met quantumeffecten rekening moeten houden. Of neem het oog. We weten dat het zo gevoelig is dat het al aan een paar fotonen (lichtdeeltjes) genoeg heeft om iets te zien. Dat kun je niet anders dan met quantumfysica beschrijven." 
Ook Rienk van Grondelle zou niet weten wat hij zonder de quantumfysica zou moeten. De hoogleraar biofysica van de Vrije Universiteit bestudeert de fotosynthese. De efficiëntie waarmee planten de energie van de zon benutten voor hun groei, kan hij niet anders begrijpen. "Ik zou niet weten hoe ik de fotosynthese met een klassieke theorie zou kunnen verklaren. Het klinkt misschien wat lullig, maar niemand in mijn vakgebied twijfelt eraan dat dit een quantumeffect is." 
Een wezenlijk aspect van de quantumfysica is dat de deeltjes hun vreemde eigenschappen slechts behouden zolang ze ongestoord blijven. Alleen dan kunnen ze bijvoorbeeld op meer plaatsen tegelijk zijn, of zowel links- als rechtsom draaien. Pas als iemand gaat meten waar het deeltje zich bevindt, 'kiest' het voor één positie, en verliest het zijn quantumeigenschappen. 
In een systeem met veel deeltjes - een roodborst bijvoorbeeld - botsen ze voortdurend op elkaar. Eigenlijk nemen ze elkaar dan de maat waardoor ook de quantumeffecten uit beeld verdwijnen. Dat was het argument tegen de quantumbiologie. 
Maar, zegt Van Grondelle, daarbij is het van belang op welke tijd- en lengteschaal je kijkt. "Dat argument geldt als je het over seconden hebt, of over centimeters. Wij kijken bij de fotosynthese op een schaal van picoseconden, op biljoensten van een seconde. Dan zijn de quantumeigenschappen nog behouden." 
Of zoals een vakgenoot van Van Grondelle het uitdrukte: "Als een mensenleven slechts een duizendste seconde zou duren, kon het ons niet schelen als onze huizen na een seconde weer instortten." 
Het grootste probleem van de quantumbiologie is volgens Van Grondelle de verbinding tussen micro en macro, tussen quantumwereld en omgeving. "Die wisselwerking is complex. Eigenlijk begrijpen we dat nog niet goed. Wat nemen we in onze experimenten precies waar? En hoe moeten we die metingen interpreteren?" 
Daar is nog een wereld te winnen, zegt hij. In een rapport dat hij met collega's voor de EU schreef, voorspelt hij de quantumbiologie een grote toekomst. Eind negentiende eeuw leek de natuurkunde bijna af, staat in het rapport. Er waren nog een paar wolkjes aan een verder strakblauwe hemel. Die wolkjes groeiden uit tot een storm, die de fysica op haar kop zette. En waar onder andere de quantumtheorie uit voortkwam. 
Nu zijn de fotosynthese en het reukvermogen de wolkjes aan de blauwe biologiehemel, die de voorbode van een storm kunnen zijn. Net als het richtinggevoel van de roodborst. 
Efficiënte fabriek 
Van alle zintuigen is de geur misschien wel het opmerkelijkst. We ruiken pas iets als een molecuul van een geurende substantie na een reis door de lucht onze neus binnendringt en daar op de een of andere manier een reukzenuw activeert. Maar een mens herkent moeiteloos duizenden geurtjes en voor elk geurtje lijkt de neus een specifieke receptor te bezitten. Vraag: hoe weet het molecuul bij welke receptor het moet aanhaken? 
Eén theorie gaat uit van een slot-en-sleutel-principe. Elke receptor heeft zijn eigen vorm, waarin maar één soort molecuul past. Klinkt logisch - de theorie heeft ook veel aanhang - maar er zijn nogal wat moleculen die qua vorm erg op elkaar lijken, maar heel verschillend ruiken. 
De andere theorie zegt dat de receptoren 'hun' moleculen herkennen aan de trillingen die het geurmolecuul afgeeft. Maar ook daar geldt hetzelfde probleem: zelfde trilling, andere geur. 
Tenzij je een quantumfenomeen in stelling brengt: tunnelen. Het geursignaal wordt pas dán overgebracht, als tijdens het afstemmen van de trillingen een elektron kan overspringen. Een sprongetje dat in een gewone omgeving onmogelijk zou moeten zijn, maar in de quantumwereld kan het. 
Innerlijk kompas 
Roodborsten zijn er het hele jaar door in Nederland, maar niet steeds dezelfde. Sommige exemplaren die 's zomers in de tuinen zitten, vliegen in het najaar naar het zuiden, naar Spanje of Noord-Afrika, terwijl hun plaatsen worden ingenomen door Zweedse of Noorse roodborsten. 
Dat roodborsten hun trekroutes vinden door te koersen op het magneetveld van de aarde, daarover bestaat geen twijfel. Er zijn proeven gedaan waarbij de vogels tijdens de trek werden gevangen en opgesloten in kooitjes. De onderzoekers wekten in het kooitje een magneetveld op en welke richting ze hun veld ook gaven, de roodborsten schikten zich ernaar en drongen in die hoek van het kooitje samen, waar ze volgens dit veld hun trekroute moesten voortzetten. 
Alleen: dit veld is eigenlijk te zwak om waar te nemen. Tenzij de vogels gebruikmaken van een bijzondere eigenschap van elektronen. Die vormen soms paren waarbij de draairichting van het ene elektron (diens 'spin') meestal tegengesteld is aan die van het andere. Maar onder invloed van een magneetveld - en als gevolg van een typisch quantumfenomeen, verstrengeling - wijzen de twee spins soms even dezelfde kant op. Lang genoeg om door de roodborst te worden opgemerkt. 
Restte nog de vraag: hoe ontstaat een verstrengeld elektronenpaar in het lijf van een roodborst? Twintig jaar geleden kwam het antwoord: zo'n paar ontstaat als een lichtdeeltje botst op een specifiek eiwit in het netvlies. De roodborst ziet als het ware het magneetveld. 
Trillende geuren 
De fotosynthese is de pijler waar het leven op aarde op rust. Planten vangen de energie van het zonlicht op en zetten die om een bruikbare vorm. Koolhydraten, voedsel. Dat gaat met een onvoorstelbare efficiëntie. Het licht slaat in het bladgroen elektronen aan (de elektronen gaan trillen door de lichtenergie) en die moeten snel naar hun plaats van bestemming worden vervoerd, anders zijn ze hun extra energie alweer kwijt. Dat lukt bijna 100 procent van die aangeslagen elektronen. 
Hoe vinden ze zo snel hun weg? In een klassiek model zouden er vele verdwalen, maar de quantumwereld heeft daar een trucje voor. De elektronen nemen de quantumvaagheid aan waardoor ze even overal zijn. In die korte, spookachtige toestand is er dus altijd wel één elektron dat op de goede plaats is. Zodat alle zwevende elektronen zich weer zonder omwegen op de juiste eindbestemming kunnen verzamelen. 
Jim Al-Khalili en Johnjoe McFadden. Hoe leven ontstaat (op het snijvlak van biologie en kwantumleer). 
Oorspronkelijke titel: Life on the Edge 
Uitgeverij Atlas Contact 
Amsterdam/Antwerpen 
416 blz, 29,99 euro 
Er is maar één leidraad die de roodborst altijd terzijde staat: het magneetveld van de aarde 
'Ik zou niet weten hoe ik de fotosynthese met een klassieke theorie zou kunnen verklaren' 
Bekijk de oorspronkelijke pagina: pagina 12, pagina 13
Graphic

 
illustratie Brechtje Rood
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Superconductors (94%); Physics (62%)
Load-Date: August 28, 2015

End of Document
De quantumtheorie van het roodborstje

De quantumtheorie van het roodborstje

Page 2 of 6

Page 2 of 6





