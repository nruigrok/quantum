Weg met balletjes en stokjes in de chemie 
Trouw
10 oktober 2013 donderdag
Copyright 2013 De Persgroep Nederland BV All Rights Reserved

Section: Binnenland; Blz. 6
Length: 312 words
Byline: Joep Engels redactie wetenschap 
Body

Nobelprijswinnaars maakten rekenwerk aan scheikundige reacties veel gemakkelijker  Joep Engels redactie wetenschap 
Scheikunde is een flitsend vak. Reacties gaan zo snel, het is niet te volgen wat er gebeurt. Het is ook niet na te rekenen. Veel te ingewikkeld. 
Tenminste, tot de jaren zeventig. Toen bedachten drie chemici een list waarmee ook complexe chemische reacties behapbaar en berekenbaar werden. Gisteren werden ze beloond met de Nobelprijs voor chemie: de Amerikanen Martin Karplus (1930), Michael Levitt (1947) en Arieh War-shel (1940). 
Vroeger behielpen chemici zich met balletjes en stokjes. Modellen van moleculen die inzicht moesten geven in het verloop van een reactie. Dat reactieverloop was nog wel met een computer te berekenen als je je baseerde op de klassieke natuurkunde, op de wetten van Newton. 
Maar de meeste reacties zijn niet zo statisch als balletjes op een stokje. Interessante moleculen, zoals de eiwitten in het menselijk lichaam, komen meestal pas in actie als ze een energiestoot krijgen, van de zon bijvoorbeeld. Dan beginnen ze te vibreren, veranderen ze van vorm en pas dan wisselen ze elektronen of ionen uit. 
Die elektronen gehoorzamen niet aan Newton, daarvoor moet de quantumfysica uit de kast worden gehaald. Die geeft een correcte beschrijving van de reactie, maar de rekenpartij is voor de duizenden atomen in een eiwit niet uitvoerbaar. 
Weg met balletjes en stokjes in de chemie 
Dat hoeft ook niet, bedachten de laureaten. Ze splitsten het proces op. De kern van het eiwit, waar de reactie plaatsvindt, beschreven ze met de quantumtheorie. De rest ging op klassieke wijze. Later voegden ze daar nog een derde laag aan toe: veraf gelegen atomen werden als een achtergrondmedium beschreven. 
De aanpak heeft een veel beter inzicht in chemische processen gegeven, schrijft het Nobelcomité. Chemici hebben betere zonnecellen, katalysatoren en geneesmiddelen kunnen ontwerpen. 
Graphic

 
                     Michael Levitt                      Arieh Warshel                      Martin Karplus                  
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Chemistry (94%); Awards + Prizes (82%); Biochemistry (73%)
Load-Date: October 9, 2013

End of Document
Page 2 of 2
