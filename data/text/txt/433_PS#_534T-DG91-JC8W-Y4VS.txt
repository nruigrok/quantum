Genie puzzelde quantumelectrodynamica in elkaar; BOEKEN
NRC Handelsblad
28 mei 2011 zaterdag
Copyright 2011 NRC Media B.V. All Rights Reserved

Section: Wetenschap
Length: 544 words
Byline: Rob van den Berg
Body

Quantum Man. Richard Feynman's Life in  Science. Lawrence M. Krauss. Atlas & Company/W.W.  Norton & Company, 350 blz, circa EUR 25
Over de charismatische en populaire Amerikaanse natuurkundige  Richard Feynman (1918-1988) kun je  wat mij betreft nooit te veel lezen.  Ook in de recent verschenen biografie Quantum Man van Lawrence  Krauss komen de talrijke anekdotes  uit zijn leven natuurlijk weer aan  bod: hoe hij drumde in sambabands,  zijn berekeningen deed in stripclubs,  of in Los Alamos de kluizen kraakte  waar de Amerikaanse atoomgeheimen lagen. Toch biedt Krauss een  nieuw perspectief, omdat hij zich  vooral richt op het wetenschappelijk  werk dat Feynman zijn reputatie als  uitzonderlijk genie verschafte: in  zijn eentje en op een volkomen onorthodoxe manier loste hij het probleem van de quantumelectrodynamica (QED) op - hoe je de speciale  relativiteitstheorie en de quantummechanica onder één noemer kunt  vangen.
Daar hadden groten als de Engelse  natuurkundige Paul Dirac (1902- 1984), Feynmans grote held, hun  tanden op stukgebeten. Wat ze ook  probeerden, hun berekeningen leidden steevast tot oneindig grote waarden voor de energie of de lading van  zoiets simpels als een elektron. Feynman beet zich als geen ander in dit  probleem vast en ontwikkelde een  unieke, visuele manier, om zijn berekeningen uit te voeren, gebruik makend van wat we tegenwoordig Feynman-diagrammen noemen. Zijn uitkomsten klopten tot op tien cijfers  achter de komma met de experimenteel gemeten waarden: 
QED is tot op  de dag van vandaag de meest nauwkeurige natuurkundige theorie ooit.
Genie puzzelde quantumelectrodynamica in elkaar; BOEKEN
Toch snapte aanvankelijk bijna  niemand wat Feynman deed en volgde iedereen de moeizame methoden  van de Japanner Sin-Itiro Tomonaga  en de Amerikaan Julian Schwinger,  die tot vergelijkbare antwoorden  leidden. Pas toen de Engelse natuurkundige Freeman Dyson liet zien dat  de drie methoden equivalent waren  en dat die van Feynman veel eleganter en efficiënter was, kreeg zijn aanpak de overhand. Geen wonder: hij  deed berekeningen die anderen  maanden hadden gekost in een half  uur op het bord. Toen hij in 1965 -  samen met Tomonaga en Schwinger  - de Nobelprijs kreeg, wist hij niet  dat zijn aanpak tot op de dag van  vandaag gebruikt zou worden en  voor de quantummechanica als fundamenteler wordt beschouwd dan  het werk van de grondleggers als  Bohr, Heisenberg en Schrödinger.
Het is een genoegen om over de  schouder van Krauss mee te kijken  terwijl deze het werk van Feynman  ontleedt. Dat is hem als theoretisch  natuurkundige ook wel toevertrouwd, maar hij is zich terdege bewust van zijn lezerspubliek. Meer  dan welke andere biograaf laat hij  zien hoe belangrijk Feynman ook op  andere terreinen van de moderne natuurkunde is geweest, hoe hij de basis verschafte voor het begrip van de  zwakke kernkracht, supergeleiding  en (de toen nog naamloze) quarks. Toch slaagde hij er niet in  nóg een theorie volledig naar zijn  hand te zetten, zoals hij dat met de  QED had gedaan. Krauss betoogt  herhaaldelijk dat dat wel zou zijn gelukt als hij zich beter op de hoogte  had gesteld van wat anderen deden  en gedaan hadden. Het tekent Feynman dat hij de puzzels die hij leuk  vond zélf wilde oplossen: het ging  hem uitsluitend om het plezier iets  te ontdekken.
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Physics (94%); Educational Institution Employees (69%); Awards + Prizes (67%)
Company:  W W NORTON & CO INC (91%)
Industry: NAICS511130 BOOK PUBLISHERS (91%); SIC5192 BOOKS, 
PERIODICALS, & NEWSPAPERS (91%); SIC2732 BOOK PRINTING (91%); SIC2731 
BOOKS: PUBLISHING, OR PUBLISHING & PRINTING (91%)
Page 2 of 3
Genie puzzelde quantumelectrodynamica in elkaar; BOEKEN
Load-Date: June 21, 2011

End of Document
Page 3 of 3
