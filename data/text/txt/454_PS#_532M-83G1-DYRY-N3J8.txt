Poëzie
de Volkskrant
11 juni 2011 zaterdag
Copyright 2011 PCM Uitgevers B.V. All Rights Reserved

Section: Wetenschap; Blz. 9
Length: 318 words
Byline: Sjaak Priester
Body

De jaren twintig van de vorige eeuw waren een geweldige tijd. De kunstwereld stond op zijn kop met dada en surrealisme en de natuurkunde werd overrompeld door de quantummechanica.
In de salons en koffiehuizen van de grote Europese hoofdsteden ontmoetten kunstenaars, dichters en wetenschappers elkaar om verhitte discussies te voeren over welke wonderbaarlijke wegen hun vakgebied was ingeslagen, alles in een klimaat waar politieke hartstochten ook nog eens flink opgeld deden.
Er zou een geweldig boek zitten in de manier waarop avant-gardekunst en revolutionaire natuurkunde hun bakermat deelden, en hoe ze tot op de dag van vandaag schatplichtig aan elkaar zijn.
Quantum physics for poets had zo'n boek kunnen zijn, maar is het niet geworden. Oscar Wilde en Edgar Alexander Poe worden weliswaar geciteerd maar James Joyce, die toch het woord quark bedacht, wordt niet eens genoemd. De dichters spelen een volstrekt ondergeschikte rol tussen de geweldenaren van de fysica.
Niet dat Quantum physics for poets een slecht boek is; integendeel. Er zijn weinig, of misschien wel geen andere boeken waarin het wonderlijke wezen van de quantumfysica met zo veel bravoure, zo beeldend, luchtig en hier en daar zelfs humoristisch uit de doeken wordt gedaan. De auteurs, de fysici Leon M. Lederman (1922, Nobelprijs 1988) en Christopher T. Hill (1951), is dat wel toevertrouwd.
Ze schreven, soms samen, meer veel geprezen boeken over (astro-)fysica. Hoewel de auteurs er stevig het tempo in houden en de valkuil van de overdaad aan informatie niet 
Poëzie
helemaal weten te vermijden, kun je je de dichter voorstellen die Quantum physics for poets helemaal weet uit te lezen.
En dat de dichters zelf er wat bekaaid van afkomen? Ach, misschien moeten we daarvoor wachten op Poetry for quantum physicists.
Leon M. Lederman en Christopher T. Hill: Quantum physics for poets. Prometheus Books; 338 p.; EUR 25,-; ISBN 978 16161 4233 9.
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Physics (94%); Awards + Prizes (69%); Educational Institution Employees (63%)
Load-Date: June 10, 2011

End of Document
Page 2 of 2
