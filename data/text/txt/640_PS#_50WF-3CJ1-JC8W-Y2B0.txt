Hoe Einstein Bohr teisterde met gedachte-experimenten; Levendig verhaal door vele citaten uit brieven en autobiografieën
Trouw
28 augustus 2010 zaterdag
Copyright 2010 PCM Uitgevers B.V. All Rights Reserved

Section: BOEKEN; Blz. 75
Length: 770 words
Byline: Joep Engels
Body

SAMENVATTING
Over het debat tussen Albert Einstein en Niels Bohr zijn boekenkasten vol geschreven. Toch weet Manjit Kumar daar nog het nodige aan toe te voegen. Hij wekt de worsteling van de fysici tot leven.
VOLLEDIGE TEKST:
'Einstein is volkomen kierewiet", schreef Robert Oppenheimer in 1935 aan zijn broer 
Frank. En Einstein was niet de enige. ,,Heel Princeton is een gekkenhuis." Oppenheimer, toen 31 jaar, was de man die in de oorlogsjaren leiding gaf aan de ontwikkeling van de eerste atoombommen en daarna terugkeerde naar Princeton, om directeur te worden van dat gekkenhuis, het fameuze Institute for Advanced Study. Hij vertolkte de opvatting van de jonge garde fysici.
Dertig jaar lang had de vorige generatie erover gedaan om een weg te vinden in de vreemde wereld van het atoom. Maar nu de kwantumtheorie in de steigers stond, kon het oogsten beginnen. In de jaren dertig werd het neutron ontdekt, de kernsplijting, de deeltjesversneller. De ruzie van een stel oude mannen over de betekenis van de kwantumtheorie, deed voor jonge natuurkundigen als Oppenheimer niet ter zake, schrijft Manjit Kumar in 'Kwantum'.
Dat zou nog heel lang zo blijven, maar nu geldt die 'ruzie' als een van de hoogtepunten uit de wetenschapsgeschiedenis. Het is het grote debat uit de natuurkunde, over de 
Hoe Einstein Bohr teisterde met gedachte-experimenten; Levendig verhaal door vele citaten uit brieven en autobiografieën
betekenis van de kwantumtheorie tussen Albert Einstein en de Deen Niels Bohr, tussen de paus van de fysica en de koning van het kwantum.
Inmiddels zijn er boekenkasten over  vol geschreven, maar Kumar weet daar in zijn lijvige boek toch wat aan toe te voegen. Waar anderen zich vaak toeleggen op een exegese van dat debat, brengt Kumar de worsteling weer tot leven. Hij beschrijft uitvoerig waar de fysici vandaan moesten komen, hoe velen aarzelden om hun vertrouwde klassieke concepten te verlaten en hoe lang het duurde voordat ze achter al die kleine deeloplossingen een groter geheel ontwaarden. Hij schetst de hoofdrolspelers en de historische context, doet levendig verslag van de debatten en put regelmatig uit briefwisselingen. Prachtig is bijvoorbeeld zijn beschrijving van een ontredderde Bohr die zes weken lang bijna dag en nacht werkt aan zijn weerlegging van Einsteins nieuwste argument.
Het hoogtepunt in het debat is de Solvayconferentie  uit 1927, de vijfde uit een reeks, gefinancierd door een Belgisch industrieel en bedoeld om de natuurwetenschappelijke top te laten discussiëren over een actuele kwestie. In 1927 is dat dus de betekenis van de kwantumtheorie, en hoewel Einstein als een van de founding fathers de juistheid van de theorie niet bestrijdt, betwijfelt hij of het een volledige theorie is. Achter de statistische formules gaat volgens hem een diepere theorie schuil die beschrijft wat er echt gebeurt. ,,God dobbelt niet", is zijn veel geciteerde uitspraak.
Om dat te bewijzen bestookt Einstein Bohr tijdens de conferentie met gedachteexperimenten, een aanpak die hem bij het formuleren van zijn relativiteitstheorie zo geholpen had. Bohr is de hele dag (en nacht) kwijt aan het vinden van de fout in Einsteins redenatie, maar als hij die bij het ontbijt ontvouwt, is het Duitse genie al een stap verder met een nieuw tegenbewijs.
Einstein dringt steeds dieper door tot de kern van het probleem en Kumar heeft steeds meer moeite om de lezer erbij te houden. Tegen de tijd dat hij moet uitleggen wie er gelijk had - sinds de jaren zeventig zijn er experimenten gedaan die daarover uitsluitsel gaven - haakt menigeen vermoedelijk af. Maar dat is Kumar nauwelijks te verwijten. ,,Niemand snapt de kwantumtheorie", zei de Amerikaanse fysicus Richard Feynman in 1965.
Kwalijker is het dat Kumar als historicus soms uitglijdt. Zoals gezegd, zijn verhaal wordt levendig door de vele citaten uit brieven en autobiografieën, maar deze bronnen zijn niet helemaal betrouwbaar. Van iemand als Werner Heisenberg is bijvoorbeeld wel bekend dat hij na de Tweede Wereldoorlog (waarin hij aan de Duitse atoombom werkte) zijn straatje heeft proberen schoon te vegen. Kumar wekt niet de indruk dat hij zich daarvan bewust is.
Page 2 of 3
Hoe Einstein Bohr teisterde met gedachte-experimenten; Levendig verhaal door vele citaten uit brieven en autobiografieën
Bovendien raffelt hij zijn conclusies een beetje slordig af. Wie heeft het debat nou gewonnen? Einstein, meldt de achterflap. Maar dat staat niet in het boek, en het slaat ook nergens op. Je kunt wel zeggen dat Einstein met zijn gedachte-experimenten de fysica heeft laten ontdekken hoe vreemd de kwantumtheorie is en dat er daardoor nu gewerkt wordt aan teleportatie of kwantumcomputers. En ook dat de fysica niet meer als één man achter Bohr staat en Einstein als 'een oude gek' ziet. Maar zo scherp lag het in 1930 evenmin.
Het Duitse genie is steeds  een stap verder met een nieuw tegenbewijs
Graphic

 
Einstein en Bohr (rechts).
 FOTO UIT BESPROKEN BOEK 
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Physics (94%)
Load-Date: August 27, 2010

End of Document
Page 3 of 3
