meester&gezel (10) 
de Volkskrant
29 oktober 2011 zaterdag
Copyright 2011 PCM Uitgevers B.V. All Rights Reserved

Section: Wetenschap; Blz. 9
Length: 914 words
Byline: Maarten Evenblij
Body

Postdoc Ronald Hanson kwam terug naar zijn oude Delftse lab, bij Spinozaprijs-winnaar fysicus Leo Kouwenhoven. Deel 10 van een reeks over geleerde generaties.
'Het was niet vanzelfsprekend dat Ronald hier zou terugkeren na zijn postdoc in Amerika. Je moet eerst kijken hoe zoiets uitpakt. Iemand moet dan wel iets nieuws hebben geleerd, anders krijg ik een kloon van mijzelf. Dat heeft iets incestueus.' Voor zowel Leo Kouwenhoven, universiteitshoogleraar aan de TU Delft en leider van de Quantum Transportgroep, als voor de bij hem gepromoveerde Ronald Hanson, was diens terugkeer in 2007 geen uitgemaakte zaak. Sterker, meent Hanson: 'Veel onderzoekers gaan juist niet terug naar hun oude lab. Dat kan tot scheve verhoudingen leiden. Je moet er een goede reden voor hebben. Die was er: dit is een van de beste onderzoeksplekken ter wereld. Ik doe mijn eigen onderzoek, met mijn eigen onderwerp, op mijn eigen onafhankelijke wijze.'
Beide onderzoekers bestuderen kwantummechanische fenomenen. Bijvoorbeeld dat een elektron op twee plaatsen tegelijk kan zijn, omdat het zowel golfeigenschappen als deeltjeseigenschappen heeft. Dat geldt ook voor de dragers van licht, de fotonen. Belangrijke toepassingen zijn de kwantumcomputer en manieren om informatie te versleutelen, die niet te kraken zijn. Met het onderzoek zijn veel experimenten gemoeid. Kouwenhoven richt zich op elektrische stroom, Hanson op licht. Daarmee is de gezel complementair aan zijn leermeester.
'Voor je promotie heeft iemand een onderwerp bedacht. Daar snap je in het begin net genoeg van om te begrijpen wat er leuk aan is', zegt Hanson. 'Na twee jaar weet je er evenveel van als je promotor en na vier jaar meer. Maar wel van slechts een klein stukje van het vakgebied. Na mijn promotie wilde ik wel eens iets anders.' Kouwenhoven: 'Ons leermeestersysteem is verfijnder dan één leermeester en één leerling. Ook postdocs en 
meester&gezel (10)
bijna gepromoveerden zijn leermeesters. Ik vraag nieuwe promovendi precies te doen wat hun begeleider doet. Klusjes opknappen, apparaten verschuiven, dingen aansluiten, vaardigheden leren. Op een gegeven moment gaat het bij zo'n leerling borrelen. Dan begint hij eigen ideeën te krijgen.'
'Het was een schok toen mijn directe begeleider op vrijdagavond zei: hoe laat beginnen we morgen?', herinnert Hanson zich. 'Met even doorzetten zouden we misschien de eersten kunnen zijn. Die competitie had ik niet zo door.' Kouwenhoven: 'Wij hebben de ambitie doorbraken te forceren. Dan kun je vrijdags niet zeggen, we gaan maandag verder. Bovendien moet je er soms een tijdje helemaal in zitten om goede diepgang te krijgen. Dat je onderdeel wordt van de nanostructuur die je onderzoekt.'
Hard werken is wel een issue in het lab. 'Soms moet een promovendus even doorpakken en niet in de details blijven hangen', stelt Kouwenhoven. 'Iedereen in mijn groep moet ik om een boodschap kunnen sturen. Een mooi resultaat komt niet vanzelf. Je moet uiterst pro-actief, doortastend en zelfstandig zijn. Je moet ook de mensen van de werkplaats voor je winnen, met je probleem naar een theoreticus toestappen, een internationale conferentie bezoeken.'
Hanson: 'In ons vakgebied zijn we heel open op conferenties, maar ook zeer competitief.' Kouwenhoven: 'Dat helpt de wetenschap vooruit. Ik wil dat mijn leerlingen het licht zien. Een beetje Cruijffiaans: je gaat het pas zien als je het door hebt. Ik probeer omstandigheden te creëren waarin studenten ontdekkingen gaan doen. Lukt dat, dan kunnen ze het daarna zelf.' Dat overkwam Kouwenhoven ook als student. Het werd een van zijn grootste ontdekkingen. 'Toen mijn begeleider naar huis ging, ging ik door met meten. Als je dan de resultaten langzaam op je scherm ziet komen... Die diepe emotie van het onderzoek is mij misschien hoogstens vijf keer overkomen. Dat heb ik nu niet meer.' Hanson: 'Ik heb dat vooral als ik naar data kijk, er niets van snap en het dan opeens zie.'
'Leo's rol was niet eens zo inhoudelijk, hij maakte vooral duidelijk wat nodig is om een goede wetenschapper te zijn.' Kouwenhoven: 'Ook als student kun je succes hebben. Het is uit den boze als degene die de meting doet, niet de credits zou krijgen. Maar het is moeilijk goed onderzoek te doen en internationaal boven te komen drijven. We zijn onderling erg enthousiast en meelevend, maar uiterst kritisch. Wetenschap is soms net voetbal. Je kunt op de bank blijven, terwijl je toch heel hard je best doet.'
Maar Hanson gaat als een speer, meent zijn meester. 'Ronald begon met een nieuw onderwerp en heeft nu artikelen in Science en Nature.' Hij vindt zich wat fundamenteler geïnteresseerd dan Kouwenhoven: 'Ik duik wat dieper in de wiskunde, wil vergelijkingen oplossen.' Kouwenhoven: 'Dat kun je ook technischer noemen. Wat je doet, moet wel betekenis hebben. Dat gefilosofeer over kwantummechanica doe je drie keer bij de borrel en één keer op een congres, maar het moet wel ergens toe leiden.' Hanson: 'Dat sluit ik niet bij voorbaat uit. Ik noem het fundamenteler.'
Page 2 of 3
meester&gezel (10)
Prof. dr. ir. Leo Kouwenhoven (47)
Universiteitshoogleraar (natuurkunde). Leider Quantum Transportgroep. Studeerde natuurkunde en promoveerde aan de TU Delft. Post doc Berkeley California. NWOSpinozaprijs 2007.
Leo Kouwenhoven (links) en Ronald Hanson: 'Ik wil dat mijn leerlingen het licht zien.' Foto Bart Mühl
Dr. ir. Ronald Hanson (34)
Studeerde technische natuurkunde in Groningen, promoveerde bij Kouwenhoven in Delft. Post doc Universiteit van California Santa Barbara. Universitair hoofddocent bij Kouwenhoven.
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: Physics (94%); Educational Institution Employees (84%)
Industry: Computing + Information Technology (88%)
Load-Date: October 31, 2011

End of Document
Page 3 of 3
