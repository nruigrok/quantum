Merendeel films in Venetië trekt lessen uit verleden
Het Parool
8 september 2018 zaterdag
Copyright 2018 De Persgroep Nederland BV All Rights Reserved

Section: Kunst; Blz. 38, 39
Length: 591 words
Byline: JOOST BROEREN-HUITENGA
Body

Vanavond worden op het filmfestival van Venetië de prijzen uitgereikt. Het festival viert zijn 75ste editie en wil in de ontwikkeling van het medium nog altijd graag vooruit kijken. Toch grijpen de filmmakers in het competitieprogramma vooral terug naar het verleden. 
'Het heden bestaat niet,' schrijft artistiek directeur Alberto Barbera in zijn voorwoord in de catalogus van 'zijn' filmfestival Venetië. Hij zet die redenering uit de kwantummechanica in om te betogen dat we niet te veel op zoek moeten gaan naar wat cinema vandaag de dag is, waar het medium voor staat, wat op dit moment filmisch 'goed' of 'slecht' is.
#MeToo
Maar letterlijker genomen is het zinnetje ook opvallend relevant voor het 21 films tellende competitieprogramma van de 75ste editie van het oudste filmfestival ter wereld: meer dan driekwart van de films speelt zich af in het verleden. Van het Britse hof in de vroege achttiende eeuw in Yorgos Lanthimos' heerlijk schurende kostuumsatire The Favourite, tot de in dezelfde periode in Japan rondzwervende samoerai uit Killing van Shinya Tsukamoto. Van westernwerelden in de VS (The Ballad of Buster Scruggs van de broers 
Coen en The Sisters Brothers van Jacques Audiard) tot het Australië van 1825 (Jennifer Kents The Nightingale, de enige door een vrouw geregisseerde film in de competitie en een scherpe allegorie voor zowel #MeToo als #BlackLivesMatter). Van het chaotische Boedapest van kort voor de Eerste Wereldoorlog (Sunset van László Nemes) tot biografieën van Vincent van Gogh (At Eternity's Gate, Julian Schnabel) en Neil Armstrong (First Man van Damien Chazelle, een onvervalste Oscarkandidaat).
Merendeel films in Venetië trekt lessen uit verleden
Bijtende documentaire
Niet dat al die films niets te zeggen hebben over het heden. Integendeel: de verhalen uit het verleden worden ingezet als metaforen over of lessen voor het heden. Mike Leighs levenloze miskleun Peterloo draait om een vrijwel vergeten slachting van protesterende arbeiders door het Britse leger in het Manchester van 1819, maar veel meer draait het om tirannie en de kwetsbaarheid van feiten. 
Zowel Florian Henckel von Donnersmarcks al te conventionele epos Werk ohne Autor als Luca Guadagnino's enerverende horrorremake Suspiria draait expliciet om hoe een maatschappij kan omgaan met de gewelddadige trauma's van de Tweede Wereldoorlog. Alfonso Cuarón brengt een ode aan het matriarchaat in het op zijn eigen jeugd gebaseerde Roma, de grote kanshebber bij de uitreiking van de Gouden Leeuw vanavond. 
Zelfs Paul Greengrass' 22 July, over de aanslag van de rechts-extremistische terrorist Anders Breivik in Oslo en op het eiland Utoya, plaatst dat zeer recente geweld al in het verleden, en maakt er een waarschuwing voor het opkomende alt-right van. 
De schaarse films die zich wel in het heden afspelen, houden zich in de meeste gevallen verre van politiek. De uitzondering is What you gonna do when the world's on fire, Roberto Minervini's even intieme als bijtende documentaire over de zwarte gemeenschap in het zuiden van de VS. Maar de personages van Olivier Assayas kabbelen en babbelen in Doubles vies wat over de digitale revolutie en Carlos Reygadas houdt het extreem persoonlijk in zijn fenomenale relaas over open liefde, Nuestro tiempo. Blijkbaar zijn de hete hangijzers van het heden te pijnlijk om direct beet te pakken, kunnen ze alleen via het verleden worden besproken. 
En, misschien nog erger: over de toekomst heeft al helemaal geen filmmaker het meer.
De verhalen uit het verleden dienen als lessen voor het heden
Bekijk de oorspronkelijke pagina: pagina 38, pagina 39, pagina 39
Graphic

 
â†' De Italiaanse actrice Micaela Ramazzotti, die acteert in 'Una Storia Senza Nome', poseert voor de pers in Venetië.
Classification

Page 2 of 3
Merendeel films in Venetië trekt lessen uit verleden
Language: DUTCH; NEDERLANDS
Publication-Type: Krant
Subject: Film (94%); Artists + Performers (61%)
Industry: Entertainment + Arts (93%); Movie Industry (65%)
Load-Date: September 7, 2018

End of Document
Page 3 of 3
