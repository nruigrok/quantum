Kijkje in de keuken
De Telegraaf
29 september 2012 zaterdag
Copyright 2012 De Telegraaf All Rights Reserved

Section: 1; Blz. 4
Length: 395 words
Body

Wat gebeurt er met radioactief afval? Hoe laat je een zwemmer records verbreken? Een supercomputer, hoe ziet die er van binnen eigenlijk uit? In het kader van Weekend van de Wetenschap zetten kennisinstellingen en bedrijven komende zaterdag en zondag (6 en 7 oktober) de deuren van hun laboratoria en R&D-centra wagenwijd open.
Het Weekend van de Wetenschap is het nieuwe focusonderdeel van Oktober Kennismaand, dat dit jaar voor de 27e maal wordt georganiseerd. Met 400.000 bezoekers die vorig jaar deelnamen aan meer dan 900 activiteiten is het initiatief uiterst succesvol.
Het Nationaal Centrum voor Wetenschap en Technologie (NCWT) heeft als organisator een zeer groot aantal onderzoekscentra bereid gevonden het publiek komend weekeinde een kijkje in de keuken te gunnen. Dat doen ze overigens met trots, want de Nederlandse onderzoeksinstellingen staan internationaal in hoog aanzien. We doen het zelfs zó goed, dat we tot de top vier van landen behoren met het hoogste aantal gehonoreerde onderzoeksaanvragen in de Europese Unie!
En dat is opmerkelijk. Want Nederland heeft relatief gezien weinig onderzoekers. Toch is deze groep wereldwijd verantwoordelijk voor drie procent van de wetenschappelijke publicaties. Saillant detail is dat internationale samenwerkingsprojecten waaraan Nederlanders deelnemen een opmerkelijk hoog slagingspercentage (24 procent) halen. Onderzoeken waarbij geen Nederlandse organisaties zijn betrokken behalen een slagingspercentage van slechts dertien procent.
Nederlandse wetenschappers zorgen voor regelrechte doorbraken. Zoals prof. dr. ir. Leo 
Kouwenhoven, de Spinoza-laureaat die er onlangs in slaagde het Majorana-deeltje te 
Kijkje in de keuken
detecteren. Het deeltje was in 1937 voorspeld en wordt gezien als een fundamentele bouwsteen voor de kwantumcomputer, die veel krachtiger is dan onze huidige supercomputer. Met zijn vondst heeft Kouwenhoven een volledig nieuw hoofdstuk aan de fundamentele natuurkunde toegevoegd.
Het Weekend van de Wetenschap, dat is opgezet in samenwerking met onder meer het ministerie van OCW, is niet specifiek bedoeld als studiekeuzedag, maar opgezet voor iedereen met een gezonde dosis nieuwsgierigheid. Je kunt gewoon binnenlopen en tentoonstellingen bekijken, maar ook deelnemen aan cursussen, workshops, lezingen, debatten en festivals.
Op www.oktoberkennismaand.nl is actuele informatie te vinden over de locaties.
Classification

Language: DUTCH; NEDERLANDS
Publication-Type: Krant
Journal Code: Telegraaf
Subject: Experimentation + Research (94%); Physics (64%)
Industry: Computing + Information Technology (88%)
Load-Date: September 28, 2012

End of Document
Page 2 of 2
