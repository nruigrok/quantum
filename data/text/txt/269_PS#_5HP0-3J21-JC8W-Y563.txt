17. Quantumtechniek trekt groot geld aan
de Volkskrant
24 december 2015 donderdag
Copyright 2015 De Persgroep Nederland BV All Rights Reserved

Section: Sir Edmund; Blz. 27
Length: 399 words
Byline: MARTIJN VAN CALMTHOUT
Body

Wetenschap: fysica 
Miljoenen gaan er naar Qutech, het Delftse staaltje superwetenschap dat de eretitel Nationaal Icoon kreeg. 
Minister Henk Kamp van Economische Zaken zou er het liefst elke dag wel even gaan kijken, in het quantumlab van de TU Delft. Komt hij niet voor het zetten van handtekeningen of het betuigen van steun, dan leidt hij er graag buitenlandse gasten rond, die dit staaltje van Nederlandse superwetenschap niet mogen missen. Het was dan ook geen toeval dat Kamp eind vorig jaar Qutech, zo heet het lab, de eretitel van Nationaal Icoon verleende, tegelijk met high-tech aardappelzaad, stamcellen en microvaccins. Sindsdien mogen Delftse quantumfysici zomaar mee op koninklijke bezoeken en handelsmissies naar alles van China tot Denemarken. 
Quantumtechnologie is in alle opzichten hot. De merkwaardige wereld van de losse deeltjes met schimmige onbepaalde eigenschappen en magische verbanden op afstand, belooft een revolutie in de elektronica, informatica en datacommunicatie. Wat nu nog stapje voor stapje met bits moet worden berekend of verzet, kan met quantumbits opeens allemaal tegelijk; wat onkraakbaar leek wordt kraakbaar, wat afluisterbaar is onafluisterbaar. 
Dat Delft een van de ogen is in de internationale quantumstorm heeft niet alleen meer met uitstekende natuurkunde te maken, maar ook met geld en partners. Qutech begon in 2013 na een Europese ERC-synergy subsidie van 15 miljoen euro. In dat jaar haakte Microsoft in met miljoenen voor directeur Leo Kouwenhoven, afgelopen zomer 
17. Quantumtechniek trekt groot geld aan
nagevolgd door chipbouwer Intel (50 miljoen en toegang tot de geavanceerde chiplabs). Het Nationaal Icoon kreeg ook nog eens 135 miljoen van het kabinet. En om het af te maken kregen vier Qutech-onderzoekers onlangs een ERC-startbeurs van anderhalf miljoen elk. 
En toch garandeert het allemaal niks. Enthousiasme, expertise en veel geld leiden bepaald niet vanzelf tot het gewenste resultaat. De Canadese firma D-wave bijvoorbeeld timmert al jaren met Apple-achtige researchbudgetten aan de weg met een machine die naar eigen zeggen een werkende D-wave One quantumcomputer is, met 128 qubits maar liefst. Kostprijs 10 miljoen dollar. Google kocht er een, NASA kijkt geïnteresseerd mee. Maar Zwitserse informatici die een One uitprobeerden, zagen medio vorig jaar helemaal geen quantumeffecten. Gewoon een computer, leek het, en niet eens een snelle. 
Bekijk de oorspronkelijke pagina: pagina 27
Graphic

 
Studio V
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Experimentation + Research (65%)
Industry: Computing + Information Technology (94%)
Load-Date: December 23, 2015

End of Document
Page 2 of 2
