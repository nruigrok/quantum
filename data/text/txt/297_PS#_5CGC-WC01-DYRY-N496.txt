Miss Universe 
de Volkskrant
21 juni 2014 zaterdag
Copyright 2014 De Persgroep Nederland BV All Rights Reserved

Section: Halfberliner
Length: 2049 words
Byline: MARTIJN VAN CALMTHOUT
Body

Amanda Gefter: Amerikaanse wetenschapsjournalist 
Journalist Amanda Gefter zocht met haar vader naar de betekenis van het universum en kwam als niet-bèta in de diepste natuurkunde terecht. Het resultaat: een boek dat als een sensatie is ontvangen. 
Ze heeft haar arm in het gips. Haar linker. Wat niet heel erg is, want ze is rechtshandig. Maar toch. Dat heeft zij dus weer. Dat je je arm breekt bij het schrijven. Letterlijk. Een gekke beweging, achter haar bureau en laptop, een paar weken geleden. Krak zei er iets. Wat, weet ze niet eens precies. Zes weken in blauw gips. Dat weet ze wel precies. 
Amanda Gefter (Pennsylvania, 1980) zit in de lobby van een trendy hotel in AmsterdamWest en moet duidelijk nog even wennen aan het bestaan als een Belangrijk Auteur. De schrijver is ze van In Einsteins Achtertuin, een dik boek over de diepste vragen van de natuurkunde dat in populair wetenschappelijke kring als een sensatie is gelanceerd en dat waarschijnlijk ook wel is. Een kruising van Stephen Hawkings Brief History of Time en Robert Pirsigs Zen and the Art of Motorcycle Maintenance, de befaamde filosofische roadtrip. 
Even over voor interviews rond de Nederlandse vertaling. Een lezing. Of twee. 
Stuiterend van de jetlag, dus. 
Haar broer is nachtclubhouder in New York, in de glitterwereld van fashion models en celebrities. In zijn trendy club werd het boek een paar maanden geleden gepresenteerd. Amanda had haar eigen sterren meegebracht. Lenny Susskind. Brian Greene. David Gross. Nobelprijswinnaars of in elk geval de slimste mensen van het universum. Voor háár boek. Ze grijnst er wat gegeneerd bij. Alsof ze het zelf ook nog niet helemaal geloven kan. 
Geef haar eens ongelijk. 
Een frèle meisje, lang zwart haar in een middenscheiding, alsof ze haar lange gezicht nog wil accentueren. Grote ogen. Een lach met immens veel tandvlees. Ze giechelt niet. Ze schatert veel en graag. 
Ze is 34. Oogt jonger. Eerder in de 20. En zeker onschuldiger. Wat, geeft ze toe, misschien ook wel verklaart hoe het kan dat een meisje zonder veel belangstelling voor wetenschap of een duidelijke bèta-aanleg, met een baantje als garderobejuffrouw en redacteur bij een marginaal woonblaadje een boek bol vacuümfluctuaties, snaartheorie, relativiteit, quantumdeeltjes, ruimtetijd, zwarte gaten, parallele universa kan schrijven. Door in alle onschuld op fysici af te stappen en vragen te stellen. Liefst Grote Fysici. Partycrashen, noemt ze het zelf. Op het Ultieme Werkelijkheidsfeestje. 
'Ik geloof dat niemand me als een bedreiging zag. Ik ken veel journalisten, vaklui die altijd snel een quote moeten en een deadline hebben. Begrijpelijk, maar ik wilde vooral weten hoe het zit. Dat konden ze wel waarderen. Opmerkelijk vaak eigenlijk. Wie krijgt er nou gewoon e-mail van Stephen Hawking, als je hem iets vraagt?' 
Hoe dat gebeurde, is het verhaal dat haar boek vertelt. Aanvankelijk deed ze zich alleen maar voor als wetenschapsjournalist, om samen met haar vader conferenties met Echte Natuurkundigen bij te wonen en ze oprecht nieuwsgierig vragen te stellen. 
Tegenwoordig schrijft ze, behalve boeken, voor bladen als Scientific American en New Scientist. Internationaal de top of the bill. Maar het heeft lang geduurd voor ze zich als professioneel journalist geen bedrieger meer voelde. 'Het was mijn moeder die me zei dat ik eens moest ophouden met doen alsof ik deed dat ik een journalist was.' 
Je bestaat dus echt. 
'Sure, hoezo?' 
De hoofdpersoon in het boek is een licht onnozel meisje op zoek naar naar een antwoord op het universum. En vindt het ook. Deze Amanda Gefter had net zo goed verzonnen kunnen zijn. 
'Als het niet allemaal zo gebeurd was, had iemand het moeten verzinnen, dat gevoel heb ik jarenlang gehad, ja. Maar het is zo gebeurd. Mijn vader en ik wilden echt weten wat het universum betekent. Hoe kan het ontstaan zijn uit niets? En waarom denken we dan dat er wel iets is? 
'En ik deed me aanvankelijk alleen maar voor als journalist, schreef toevallig een stuk over de eerste conferentie waar ik ooit binnenglipte, in Scientific American, werd daarom weer gebeld door New Scientist, die me een baan gaven. Die ik uiteindelijk heb moeten opgeven, om mijn boek te schrijven.' 
Want dat was altijd het plan: een boek? 
'Niet altijd, maar wel al lang. En het moest dan ook Het Boek worden, niet een boek. Het 
Boek over de ware aard van het universum.' 
Maar natuurkunde interesseerde je helemaal niet, schrijf je ook. 
'Ik wist niet dat het me interesseerde, dat is meer het punt. Op school was natuurkunde een vak van formules voor katrollen en hefbomen, lampjes en weerstandjes. Wist ik veel dat natuurkundigen het ook konden hebben over de reden van het bestaan en de aard van de werkelijkheid.' 
Niemand die het je verteld had. 
'Ik heb daar inmiddels wel een theorietje over. Ik denk dat het onderwijs in de natuurwetenschappen in principe de verkeerde mensen uitselecteert voor de echte wetenschap. Wat je nodig hebt, is de meest creatieve mensen, niet de brave leerlingen en studenten die netjes de goede antwoorden kunnen uitrekenen. Als je met de diepe vragen begint, haal je mensen naar voren die de dingen echt willen begrijpen.' 
Mensen zoals jijzelf. 
'Mensen als Leonard Susskind, de theoretisch natuurkundige met een vet New Yorks accent, die ooit als loodgieter begon en die nu misschien wel de belangrijkste ideeën uit de hedendaagse natuurkunde en kosmologie heeft. Een vent in een T-shirt, die koffie voor je haalt. Die moed uitstraalt en alles durft te denken. Desnoods dat er niet één universum is, maar tien tot de macht 500 tegelijk.' 
Nobelprijswinnaar David Gross is juist een man van het pak en het elegante sigaartje. 
'Mijn ervaring is dat natuurkundigen het liefst de indruk wekken dat ze alleen maar brein zijn. Einstein is daar de trendsetter, met zijn haar in de war en geen sokken in zijn schoenen. Alle aandacht die je aan je uiterlijk besteedt, is toch een beetje verspilde denktijd, is de suggestie.' 
Je hebt er niet voor doorgeleerd en leest toch enthousiast de artikelen waarmee de heren 
fysici elkaars theorieën te lijf gaan, vers van de pers. Cutting edge mathematische fysica. Ik geloof er eigenlijk niks van. 
'Dat leer je op den duur echt. Het is zoiets als Italiaans. Een vreemde taal. Je spreekt het niet, maar je kunt gaandeweg toch heel behoorlijk volgen waar ze het over hebben. 
Zeker als je er een tijdje bent.' 
Dat volstaat om een van de belangrijkste wetenschapsjournalisten ter wereld te worden? 
'Haha, kennelijk wel. Ik ben nu consultant voor New Scientist. Ze bellen mij om te vragen of ze iets over een bepaalde publicatie moeten schrijven. Dan is intuïtie belangrijker dan de formules en vergelijkingen. En desnoods bel ik iemand.' 
Ze vertrouwen je nogal. 
'Ik denk dat het komt doordat mijn vader en ik van meet af aan een plan hadden, met een centrale vraag. De vraag hoe een universum uit niets kan ontstaan. Als je je dat echt afvraagt, kom je vanzelf ongeveer alle natuurkunde tegen die er is.' 
Wat is dat precies tussen jou en je vader? 
'We hebben een filosofische klik, al heel lang. Ik ben altijd een peinzer geweest, een broedende puber. We zijn beiden bereid lang na te denken en te zoeken naar echte antwoorden. Thuis hadden we gaandeweg een kamer vol boeken over natuurkunde, waar we avonden lang praatten over wat we lazen en dachten te begrijpen. Ik ging als 15-jarige met hem eten bij de Chinees en hij vroeg: kun je 'niets' definiëren? Dat was het beginpunt van alles tussen ons.' 
En je moeder maar breien op de achtergrond... 
'Mijn moeder is een lerares wiskunde, vandaar dat ik er op school de pest aan had. Wiskunde is het goede antwoord vinden, zegt ze. Vragen boeien haar niet. Mij juist wel.' 
In het boek komt je nu en dan behoorlijk obsessief over. Lange technische passages, waar je echt goed je hoofd bij moet houden. 
'Er zijn critici die het allemaal te moeilijk vinden. Ik denk dat het vooral te moeilijk is als je als lezer haast hebt. Dit is geen populair wetenschappelijk verhaaltje over hoe het zit. Dit is denken op papier. Wie meedenkt, komt er wel uit.' 
Rare vraag eigenlijk, zeker aan een 15-jarige: kun je 'niets' definiëren. 
'Bij mijn vader had het vooral een achtergrond in zijn interesse in zen. Ik heb daar niks mee. Maar de vraag, als je er goed over nadenkt, laat je niet meer los.' 
Hoe definieer je niets? 
'Als een oneindige uitgestrekte identieke toestand. Het universum zonder structuren. Dat is niets.' 
En waarom volgt daar dan zo ongeveer de hele moderne natuurkunde uit? 
'Als je je realiseert dat niets een bijzondere toestand van iets is, is de kwestie hoe iets uit niets ontstaat ook geen vreemde meer. Iets en niets zijn in feite hetzelfde. Hooguit is dan de vraag waarom we in ons universum wel structuren zien: sterren, planeten, bomen, deeltjes, mensen. Mijn stelling is dat dat de essentie is van wat de natuurkunde doet: uitleggen waarom we structuur zien.' 
Kort door de bocht lijk je te zeggen: alles is een illusie? Sterker, dat schrijf je geregeld zo op. 
'We zijn gewend te denken dat er een echte wereld bestaat. Maar wat is echt? Einsteins relativiteit leert je dat meetlatten voor de ene waarnemer anders ogen dan voor de andere, dat klokken onderling niet zomaar gelijk lopen. De waarnemer speelt een rol.' 
In de quantumtheorie van de deeltjes is dat nog veel sterker? 
'Daar kunnen deeltjes in allerlei toestanden tegelijk verkeren, tot je ernaar kijkt. Dan wordt één van de mogelijkheden werkelijkheid.' 
De natuurkunde van nu worstelt enorm met de vraag hoe je die quantumtheorie koppelt aan de relativiteit en de zwaartekracht. 
'Met als hoogtepunt de twisten over zwarte gaten, waar beide theorieën verschillende effecten voorspellen. Volgens de een verbrand je op de rand, als je erin valt. Volgens de ander merk je helemaal niks. Dat kan niet beide waar zijn. Maar misschien ook wel. Het centrale punt is dat er geen goddelijk perspectief bestaat. Er is niet één realiteit.' 
Uiteindelijk kom je uit op een tekeningetje dat de Amerikaanse fysicus John Wheeler, leermeester van de huidige generatie oudere theoretici, lang geleden al eens maakte: een hoofdletter U die het universum voorstelt, en waar op de ene poot een oog staat dat de andere poot bekijkt. 
'Wheeler was de poëet onder de natuurkundigen, dat heb ik ook in zijn necrologie voor New Scientist geschreven. Hij kon prachtig worstelen met de vraag wat ons universum nou eigenlijk is. Het universum, laat dat tekeningetje zien, is een zichzelf creërend circuit. Waarbij de waarnemer een cruciale rol speelt. Zonder oog geen universum.' 
Ik maak mijn eigen universum, inclusief oerknal en jou? 
'Dat kun je denken, ja, als je de fysica serieus neemt. Wat wel een beetje duizelingwekkend is, natuurlijk. Maar ook wel een elegant antwoord.' 
In je boek zit die zelf-creatie in zekere zin ook. Op viervijfde geef je je baan op en ga je zitten om te schrijven. Daar lezen we de eerste alinea's van het boek dat we op dat moment lezen. 
Ze grijnst betrapt. 'Het zijn literaire vondsten waar je achter je bureau zomaar tegenaan loopt en die in zekere zin je gelijk als denker bevestigen. Ja, zo moet het. Vorm en inhoud één. Een heerlijk cadeautje. Hup Amanda, denk ik dan. Je kunt toch wel iets.' 
AMANDA GEFTER 
1980 Geboren in Wynnewood, Pennsylvania. 
1995 Vraag bij de Chinees: 'Hoe definieer je niets?' 
2000-2001 New York University, journalistiek 
2004-05 London School of Economics, master filosofie. 
2002-05 Freelance wetenschapsjournalist 
2005-2011 New Scientist Books & Arts editor 
2011 New Scientist consultant 
2014 Debuut Tresspassing on Einstein's Lawn (In Einsteins achtertuin - een duizelingwekkende toer langs de mooiste ideeën uit de natuurkunde). 
AMANDA GEFTER: IN EINSTEINS ACHTERTUIN. MAVEN 2014: 
Het is moeilijk om te bepalen waar ik moet beginnen. Wat telt eigenlijk als begin? Ik zou kunnen zeggen dat mijn verhaal begint in een Chinees restaurant, rond 1995, toen mijn vader mij een vraag stelde over niets. Maar waarschijnlijk begint het ongeveer 14 miljard jaar eerder, toen naar men aanneemt het zogeheten universum ontstond, gloeiend en vol van bestaan. Maar aan de andere kant ben ik langzaamaan gaan vermoeden dat dat verhaal, het verhaal van het universum, eigenlijk nu pas begint. Ik besef hoe gek dat klinkt. Nou het wordt nog gekker. 
'Dit is denken op papier. Wie meedenkt, komt er wel uit' 
Graphic

 
Foto Valentina Vos
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Physics (94%); Educational Institution Employees (74%); Computer Science 
(70%); Sex + Gender Issues (61%)
Load-Date: June 20, 2014

End of Document
Miss Universe

Miss Universe

Page 2 of 7

Page 2 of 7





