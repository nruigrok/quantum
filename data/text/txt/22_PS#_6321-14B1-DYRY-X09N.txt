Door die whizzkids voelden we ons geestelijk achter een rollator aan hobbelen
Trouw
2 juli 2021 vrijdag
Copyright 2021 DPG Media B.V. All Rights Reserved

Section: Gezondheid en Zorg; Blz. 13
Length: 730 words
Byline: BERT KEIZER 
Body

column 
We zijn op vakantie in het oosten van het land, het Verre Oosten mag je wel zeggen, want we zitten op ongeveer 50 cm van de Duitse grens. We fietsen en wandelen in het prachtige landschap in gezelschap van generatiegenoten die niet meer worden opgejaagd door enigerlei vorm van economische verplichting. Op de vele fietspaden zoeven honderden, nee duizenden, pensionado's rond op de onmisbare e-bike. De meesten met iets aerodynamisch op hun hoofd tegen de fatale val, hoewel ze zelden boven de 17,5 km per uur komen. 
De mooiste taferelen tref je bij de zogeheten knooppunten van de ANWB, waar route 65 overgaat in route 72. Als je 72 dan verder volgt, kom je bij 67 waarna je via 53 etc. etc. Ik weet niet of u het kunt volgen, maar ik ga het niet beter uitleggen. Probleem is dat je op zo'n knooppunt nooit, maar dan ook nooit, het volgende nummer vindt dat je nodig hebt om verder te kunnen. Nu ontstaat er een puntgave ruzie tussen de verschillende expeditiedeelnemers, waarbij niet zelden wat rekeningen uit het verleden worden vereffend. Vooral als het eigenlijk iets te warm is om te fietsen kun je zien hoe snel gezins- en of huwelijksrelaties tot op het bot ontkleed worden. Zo hoorde ik bij zo'n ANWB-knooppuntennetwerkbord boven al het gekrakeel van een ruziënde familie uit: 'Jij moet gewoon je bek eens een keer houwen.' 
Van de spelletjes die we hadden meegenomen bleken kaarten en scrabble nog recht overeind te staan in ons geestelijke landschap. Maar van Triviant hadden we helaas een nieuwe versie aangeschaft. Die zat vol met vragen als: welke New Yorkse hiphop 
Door die whizzkids voelden we ons geestelijk achter een rollator aan hobbelen
musical wilde Joop van den Ende in Nederland produceren? Hiphopmusical? Of deze: Hoe heet het vetrandje boven te strakke kleding? Cake cup - muffin top - soufflé? Hoewel we allemaal braaf elke dag naar het journaal kijken, blijkt dergelijke informatie daar niet aan ons te worden overgedragen. Gelukkig had de gastvrouw nog een wat oudere Triviantversie ter beschikking, die door een bezoekende kleinzoon werd afgedaan als: 'Bij alle vragen die je niet weet zeg je gewoon Den Uyl of Cliff Richard.' 
Ja er kwamen ook kleinkinderen langs, sommigen op vederlichte racefietsen waarmee ze moeiteloos honderd kilometer afleggen om even dag te zeggen tegen opa en oma. We raakten in gesprek met enkele vertegenwoordigers van de nieuwe generatie. En hoewel wij ons lichamelijk nog aardig redden, voelden we in de uitwisseling met deze whizzkids ineens dat we geestelijk toch echt achter een rollator aan hobbelen. De energietransitie kwam ter sprake, interstellaire kolonisatie, kernfusie, en de dag waarop de computers het definitief gaan overnemen van de mensheid. 
Ik had de kookbeurt en ze zagen al gauw dat ik er niet in slaagde om het gesprek bij te benen en de 'spaghetti met prut' ineen te flansen. Hun advies: "Ga jij nou maar zitten, want wij zijn gewend voor een man of tien te koken in ons studentenhuis." 
Dat verhuizen naar ander sterren konden ze volgens ons wel vergeten, want de dichtstbijzijnde ster, Proxima Centauri, bevindt zich op 4,24 lichtjaren van de aarde. Maar de jongens wezen ons op quantum entanglement waarbij twee elektronen, elk aan een andere kant van het heelal, zodanig verbonden zijn dat ze energetisch precies hetzelfde liedje zingen. Voeg daar nog het begrip wormhole aan toe, en afstand is niet langer een barrière voor wie er op uit wil in de kosmos. Een wormhole ontstaat als je tijd en ruimte zodanig ineenvouwt dat daardoor een ontsnappingsmogelijkheid ontstaat uit het hele ruimte-tijdgebeuren. Geen idee waar dat ons brengt, maar ze waren alweer doorgeschoten naar de energietransitie: in 2080 is kernfusie rond. Wij vonden het enigszins ontactisch om ze te wijzen op de omstandigheid dat wij dan reeds lang onder de madeliefjes zullen liggen. Het leven gaat door, zegt men dan. Het leven gaat helemaal niet door. Nee, we hebben ze niet lastig gevallen met dit ouwelijk geneuzel. 
Na een paar hectische uurtjes klommen ze vol spaghetti weer terug op hun ranke racefietsen. Ze hadden precies de juiste kleding en helmen en brillen. Mijn broer vroeg: "Die bril is zeker voor de vliegen?" "Zeker", was het antwoord, "en voor het bloed van ebikers." We hebben ze enthousiast en opgelucht uitgezwaaid. Overal zoefden pensionado's op hun onmisbare e-bikes rond
De kleinkinderen reden naar ons toe op vederlichte racefietsen Bekijk de oorspronkelijke pagina: pagina 13
Page 2 of 3
Door die whizzkids voelden we ons geestelijk achter een rollator aan hobbelen
Classification

Language: DUTCH; NEDERLANDS
Publication-Type: Krant
Subject: Cycling (94%); Viruses (88%); Epidemics (78%); Sex + Gender Issues (74%); 
Infectious Disease (71%); Families + Children (68%); Death + Dying (67%)
Load-Date: July 1, 2021

End of Document
Page 3 of 3
