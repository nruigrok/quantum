De keuze is reuze 
de Volkskrant
18 mei 2021 dinsdag
Copyright 2021 DPG Media B.V. All Rights Reserved

Section: V; Blz. 6
Length: 425 words
Byline: PIETER SABEL
Highlight: Op je iPhone kun je met de Universe Splitter zelf een nieuw universum maken.
Body

Gadgetdesk: Test Universe Splitter
De app Universe Splitter laat je een keuze maken tussen twee opties, laten we zeggen X en Y, door een parallel universum aan te maken. In het ene doe je X, en ter geruststelling is er een ander universum gemaakt waarin je Y geserveerd krijgt. Je kiest tussen twee dingen en krijgt ze allebei. Dit alles wordt ondersteund door de wetenschap. 
Die wetenschap komt erop neer dat vrijwel niets in onze wereld écht willekeurig is. Als je maar meet tot op het kleinste niveau, kom je altijd tot een vaststaande uitkomst. Neem gooien met een dobbelsteen: de luchtwrijving, het oppervlak waarop wordt gegooid, de dobbelsteen zelf, hoe je hem vasthoudt en hoe hard je gooit leiden er samen toe dat er maar één kant boven kan komen te liggen. Alle gevolgen hebben een aanwijsbare oorzaak, of reeks oorzaken. 
Behalve in de kwantummechanica. Daar kun je een experiment doen dat echt een willekeurige uitkomst heeft. Een voorbeeld is dat je een lichtdeeltje, een foton, kunt afschieten op een bepaald soort spiegel, legt mathematisch natuurkundige Marcel Vonk van de Universiteit van Amsterdam uit. Het deeltje gaat dan door de spiegel heen of wordt weerkaatst, volstrekt willekeurig. De maker van de Universe Splitter zegt dit daadwerkelijk te doen elke keer dat je de app een keuze laat maken, via een apparaat dat in het Zwitserse Genève staat. Volgens Vonk is dat mogelijk en aannemelijk, het is een betrekkelijk eenvoudig experiment om uit te voeren. 
De keuze is reuze
Dat die willekeur bestaat, daarover zijn vrijwel alle natuurkundigen het eens. De vraag is hoe je het interpreteert. Dat een deeltje op twee plekken tegelijk kan zijn is namelijk al vaker aangetoond. Wat gebeurt er als je een meting doet als het deeltje 'een keuze' moet maken? Wat nu als er op het moment dat het foton doorgelaten of weerkaatst wordt óók een foton de andere kant op gaat - in een ander universum? Dat moet er volgens deze interpretatie wel zijn, om een van de twee deeltjes in te huisvesten. En in dat universum toont de app de andere uitkomst. 
Er is, kortom, mogelijk een versie van jou die te zien krijgt dat je pure hagelslag moet kopen in plaats van melk, dat je vanmiddag gaat hardlopen in plaats van nu en dat je deze week naar de kapper moet in plaats van volgende week. In een ander universum. Voor de prijs van een koffie op het station. Gewoon in je broekzak.
Universe Splitt
Alleen voor iPhone, € 2,39.
Zie ook cheapuniverses.com
In de Gadgetdesk bericht V wekelijks over nieuwe apps en technische speeltjes.
Bekijk de oorspronkelijke pagina: pagina 6
Classification

Language: DUTCH; NEDERLANDS
Publication-Type: Krant
Subject: Physics (94%); Educational Institution Employees (63%)
Load-Date: May 17, 2021

End of Document
Page 2 of 2
