Uitzicht op het kosmisch landschap
NRC Handelsblad
3 juli 2010 zaterdag
Copyright 2010 NRC Media B.V. All Rights Reserved

Section: WETENSCHAP
Length: 2353 words
Byline: Margriet van der Heijden
Body

SAMENVATTING
Snaarfysicus Edward Witten kreeg de Lorentz-medaille. Een gesprek. Margriet van der Heijden
VOLLEDIGE TEKST:
Edward Witten (58), verbonden aan het befaamde Institute for Advanced Study in het Amerikaanse Princeton,   staat in  de Lorentzkamer in het deftige Amsterdamse Trippenhuis. Hij  wacht op de dingen die gaan gebeuren - de fotograaf, het interview.  Zijn bewegingen haperen, alsof hij zich ongemakkelijk voelt. Zijn overhemd is net zo kraakwit als zijn tanden.
Later deze middag zal de Amerikaanse geleerde  in het Trippenhuis de prestigieuze Lorentzmedaille van de Koninklijke Nederlandse Akademie van Wetenschappen (KNAW) toegekend krijgen. Wegens zijn 'baanbrekende bijdragen aan de snaartheorie'. En omdat  Witten volgens de jury   'de invloedrijkste theoretisch fysicus van de laatste drie decennia' is.
KNAW-president Robbert Dijkgraaf zei het eerder zo: "Ed Witten denkt sneller dan wie ook." Dijkgraaf is mathematisch-fysicus, net als Witten, en hij  vergelijkt deze fysici met bergbeklimmers. "Hun tocht is zwaar, het is vaak onduidelijk welke route ze moeten volgen en als ze eenmaal de top hebben bereikt" - ofwel: het probleem met hulp van wiskunde hebben opgelost - "zijn ze totaal uitgeput."
Zo niet Witten. Deze grote,  houterige man is in zijn werk  de snelste, behendigste en elegantste klimmer van allemaal. Zodat Witten, eenmaal op die top, genoeg energie over heeft om rond te kijken, zegt Dijkgraaf. Om de contouren te vermoeden van het  landschap beneden, onder de wolken. Om andere toppen te ontwaren én om verbanden tussen die toppen te leggen.
Het  maakt Witten tot dé  gids in zijn vakgebied, de snaartheorie. "Als ik wil weten hoe de snaartheorie ervoor staat, hoef ik alleen maar naar het gezicht van Ed Witten te kijken", zei fysicus en Nobelprijswinnaar Steven Weinberg ooit.
Die snaartheorie veronderstelt dat de kosmos op de kleinste schalen (10-32 centimeter) uit trillende snaartjes bestaat. Zoals de trillende snaren van een piano tonen en boventonen produceren, zo zouden deze trillende snaartjes alle elementaire deeltjes voortbrengen, met grote en met kleine massa.  En zo, via al deze zware en lichte bouwsteentjes, zou uiteindelijk de hele kosmos uit snaren voortkomen.
Maar het optimisme over de voortgang van de snaartheorie - in feite een aanzet tot een mogelijke theorie waarin nog grote stukken ontbreken  - is niet meer zo groot als twintig jaar geleden toen veel snaarfysici in een 'winning mood' waren. Hun roerganger Witten  zelf is in die jaren "milder" geworden, zegt Dijkgraaf. "Eind jaren tachtig, toen hij  ook de Fieldsmedaille won [de 'Nobelprijs' voor de wiskunde, red.] kon hij zo ontzettend snel denken en daardoor soms zo scherp redeneren dat je weleens dacht: oef."
Vandaag is Witten allereerst hoffelijk.  "Gisteren hebben we Marken en Volendam bezocht", vertelt hij desgevraagd. We gaan aan de lange tafel onder een rij portretten zitten.
U heeft ooit gezegd dat wie een groot fysicus wil zijn áltijd aan natuurkunde moet denken. Of die in elk geval steeds in zijn achterhoofd moet hebben. Heeft u dat nu ook?
"Hopelijk niet. Ik hoop dat ik u mijn volle aandacht zal geven."
Zo bedoelde ik het niet. Het kon zijn dat er nog een knagend probleem door uw hoofd speelde?
"Ja, nou, er is inderdaad een irritant detail dat in mijn hoofd zit...." Lacht wat, en laat het detail waar het is.
Daarna daalt Witten van de hoge toppen af, naar de laagvlakte van de gewone sterveling. Zorgvuldig  beschrijft hij hoe hij zijn aandacht helemaal op de snaartheorie richtte in 1984, toen collega's Michael Green en John Schwarz voor een doorbraak in  die theorie zorgden. "Het was voor het eerst dat ik zo'n doorbraak van dichtbij zag gebeuren. Het maakte een enorme indruk op me."
In de jaren daarvoor was al aangetoond dat de trillende snaren  de twee grote natuurkundige  theorieën  zouden kunnen samenbrengen, die tot dan toe onverenigbaar leken.
Aan de ene kant quantummechanica  die het raamwerk biedt om de elementaire deeltjes te beschrijven en de krachten die hen tot materie bijeenbinden. Die materie beschrijft, dus.
Aan de andere kant de algemene relativiteitstheorie van Einstein, de theorie van de zwaartekracht, die de ruimtetijd beschrijft waarin de materie zich beweegt.
Groot probleem was alleen dat die op snaren gebaseerde 'quantumzwaartekracht' exotische materie beschreef met  vreemde eigenschappen. Tot  de doorbraak in 1984 dus, die een "verschrikkelijk intrigerend" gevolg had. Want dankzij Green en Schwarz kon de snaartheorie wél materie beschrijven  die, in elk geval kwalitatief, leek op de materie uit de echte wereld.
Waarom snaartheorie dat kan, zegt Witten, is in wezen  onopgehelderd. "Op het diepste niveau begrijpt niemand dat. De fysici die snaartheorie ontdekten, begrepen de onderliggende principes  niet zoals bijvoorbeeld Einstein dat wél deed toen hij zijn algemene relativiteitstheorie ontwikkelde." Snaartheorie was "een toevalstreffer" en de onderliggende concepten zijn daarna  "bij stukje en beetje" en maar gedeeltelijk blootgelegd.
Hoe  de snaartheorie "de problemen tussen de quantummechanica en de relativiteitstheorie" oplost, is natuurlijk wel bekend. Witten schetst dat in vrij eenvoudige termen. Verder versimpeld komt het erop neer dat de quantummechanica, die aan het begin van de twintigste eeuw werd ontwikkeld, een soort vaagheid - een 'fuzziness' - introduceerde door deeltjes een golfkarakter te geven. Hun beweging was daardoor niet langer exact vast te pinnen en juist dát maakte het mogelijk om de krachten tussen elementaire deeltjes op een wiskundig correcte manier te beschrijven. Of: om materie te beschrijven, zonder dat de berekeningen uit de hand lopen.
Snaren introduceren een nieuwe vaagheid. Die ontstaat doordat de snaren trillen in extra ruimtelijke dimensies, die onwaarneembaar en ongemerkt buiten de drie ruimtelijke dimensies van onze kosmos zouden bestaan. En deze vaagheid  zorgt er vervolgens voor dat ook de ruimtetijd uit Einsteins algemene relativiteitstheorie niet langer exact vast te pinnen is.
De vaagheid van de quantummechanica leidde tot een heroverweging van fysische wetten en een verdieping van de natuurkunde. Welke grote gevolgen heeft de  vaagheid van snaren?
"Het belangrijkste is dat er, als je deze theorie van snaren uitwerkt, onvermijdelijk quantumzwaartekracht uit voortkomt. De fysici die snaartheorie als eersten bedachten waren daar helemaal niet naar op zoek. Zij wilden  snaartheorie gebruiken om iets heel anders  te beschrijven - de sterke kernkracht [die atoomkernen bijeenhoudt, red.]-, ze zaten niet op zwaartekracht te wachten. Ze probeerden zelfs jarenlang om er vanaf te komen. Pas na jaren van zulke vergeefse pogingen zeiden fysici: oké, laten we de theorie dan maar proberen te gebruiken voor quantumgravitatie."
In de jaren tachtig maakten de nieuwe inzichten in snaren veel fysici erg optimistisch. Sommige dachten dat een 'theorie van alles' binnen bereik was. Was u ook zo optimistisch?
"Nee, de ontdekking van de snaartheorie gaf me alleen het gevoel dat er toch nog hoop was. Maar om verdere vooruitgang te boeken, moeten we  ook  het geluk hebben om  nieuwe theoretische ideeën te krijgen, en  experimentele aanwijzingen te vinden."
Over die experimenten:  critici zeggen dat  snaren zo onmetelijk klein zijn dat de snaartheorie nooit experimenteel getoetst kan worden. Is dat een fundamenteel probleem  of zal het op een of andere manier nog  opgelost worden?
"Dat is lastig te zeggen want ik weet niet hoe vriendelijk de natuur voor ons zal zijn.  Ik denk dat de stevigste kritiek is dat de snaartheorie, zelfs  al is die  juist,  té moeilijk te doorgronden is. Dat het té lastig is om de experimentele aanwijzingen te vinden die nodig zijn om de theorie te begrijpen. En ook té ingewikkeld om de benodigde wiskunde  te ontwikkelen.
"En ik kan niet bewijzen dat deze kritiek  ongegrond is." Zwijgt even. "Wat ik  kán zeggen is dat de snaartheorie, na de ontdekking ervan, zo elegant tot een beschrijving van de zwaartekracht en van  deeltjes leidde,  dat ik het de moeite waard vind om er aan verder te werken."
Edward Witten is een 'stilist', die  zijn woorden graag zorgvuldig kiest, hadden collega's  van Witten van tevoren gezegd. Zijn wetenschappelijke artikelen staan bekend om hun glasheldere opbouw,  en hun trefzeker gekozen woorden in goed lopende zinnen. En zoekend laat  hij soms lange  stiltes vallen in gesprekken.
"En als  iemand zijn antwoord niet begrijpt en de vraag herhaalt", zegt Robbert Dijkgraaf, "dan geeft Witten soms weer precies hetzelfde antwoord. Niet uit ergernis, maar omdat hij die eerste formulering de beste vond."
Vandaag  vallen er amper stiltes - deze laagvlakte is natuurlijk door Witten vaak betreden. Het zal niet makkelijk zijn om de snaartheorie verder te ontwikkelen, zegt hij. Nieuwe ontdekkingen die snaartheoretici verder op weg kunnen helpen, verwacht hij vooral uit de kosmologie. Misschien leveren de metingen bij de grote LHC-versneller in Genève ook aanwijzingen op. Aanwijzingen, geen bewijzen dus. "En zelfs dan zal het nog  jaren duren om ze op de goede manier te interpreteren."
En de wiskunde? "Daarmee kun je geen grote stappen zetten", zegt Witten. Bovendien bestaat de wiskunde die snaartheoretici nodig hebben, vaak nog niet. Toen Einstein zijn relativiteitstheorie uitwerkte, lag de benodigde wiskunde, de meetkunde van Riemann, al klaar. Maar snaartheoretici moeten geregeld hun eigen  wiskunde bedenken.
"Dat verklaart feitelijk waarom snaartheoretici zoveel wiskundige ontdekkingen gedaan hebben die wiskundigen zo verrasten. Wat natuurlijk  leuk is, maar we zouden meer vooruitgang kunnen boeken, als de wiskunde verder was ontwikkeld."
Toch is Witten niet helemaal somber. Hij verwijst naar de jaren negentig. Toen bleek, zegt hij, dat fysici tot dan met een te beperkte blik naar snaren hadden gekeken. Snaren bleken een manifestatie van een diepere, nog niet uitgewerkte  theorie: de 'M-theorie'. En die M-theorie kon in plaats van met snaren even goed  beschreven worden met 'branen', minuscule trillende oppervlakjes. Er waren zo zelfs  vijf gelijkwaardige manifestaties van de M-theorie. "En zoiets kan weer  gebeuren", denkt Witten. Dat er ineens een ander licht op de theorie valt.
"Misschien haalt de natuur nog een andere truc met ons uit", zegt Witten ook.  Kosmologen ontdekten in 1998 dat het heelal versneld uitdijt. In natuurkundigentaal: dat  de kosmologische constante weliswaar heel klein is, maar niet gelijk aan nul.
Uit die verrassing kwam aan het begin van deze eeuw het idee voort dat de kosmos misschien talloze verschijningsvormen kent - dat er geen sprake is van  een universum, maar van een 'multiversum'.  En dat wij toevallig in één van die verschijningsvormen wonen. Snaartheorie, zo bleek verder,  zou zo'n kosmisch landschap met al die verschijningsvormen - in principe -  goed kunnen beschrijven.
Het idee van een kosmisch landschap staat veel mensen tegen. Het zou het einde van de wetenschap betekenen: wij zouden ons  helemaal niet meer hoeven afvragen waarom wij de kosmos en de parameters daarin waarnemen, zoals wij dat doen. Die zijn gewoon zo, omdat wij nu eenmaal in dit deel van de kosmos wonen...
"Er is een probleem met dit soort kritiek:  het idee van een landschap zou namelijk juist kunnen zijn, en het is dwaas om het goede antwoord zomaar weg te gooien.  Ik zelf heb een meer klassieke kijk op de natuurkunde, en ik zou veel gelukkiger zijn als een unieke set vergelijkingen één unieke oplossing gaf. Ik heb het landschap niet uitgevonden. Maar critici brengen ons niet verder  door simpelweg het bezwaar te maken dat  dit idee onwetenschappelijk is.
"Want: als het wél klopt, hoe komen we daar dan nog achter? Rekening houden met de mogelijkheid dat het misschien klopt, lijkt me een voorwaarde  om de goede argumenten ervoor of ertegen te kunnen zoeken." Haalt haast onmerkbaar zijn schouders op. "Wij waren er niet bij toen het heelal ontstond." Lacht een beetje. "Wij werden niet geraadpleegd."
Buiten klinken steeds vaker vuvuzela's. Binnen worden de spullen voor de ceremonie klaargezet - nog  één laatste vraag.
Waarom bent u, bij wie de natuurkunde áltijd door het hoofd speelt, eerst geschiedenis gaan studeren en heeft u als freelance-journalist gewerkt?
"Nou, ik kan niet ontkennen dat het zo is, maar het is  een beetje overdreven." Na wat aandringen. "In de Verenigde Staten is het studiesysteem anders dan hier in Europa. Hier maak je meteen je definitieve keuze voor een studie, maar in de Verenigde Staten kun je best eerst wat andere vakken volgen."
Had u, als het daarna anders was gelopen, ook wiskundige kunnen worden?
"Dat is een goeie vraag." Denkt even na. "Ja, ik had ook wel wiskundige kunnen zijn."
Maar niet voor altijd journalist?
Lacht wat. "Mm, jammer genoeg ben ik beter in dingen waarbij je niet zo nauw met andere mensen betrokken bent."
Later die middag staat Witten in de tuin van het Trippenhuis. Met zijn broer, zijn vrouw, zijn kinderen. Hij leunt ontspannen tegen een boom, terwijl in het gebouw  KNAW-leden binnendruppelen om de huldiging van hun beroemde collega  bij te wonen. Mathematisch-fysicus was de  betere keuze.
Edward Witten 'Wij zijn niet geraadpleegd bij het ontstaan van de kosmos'
Edward Witten (1951) haalde in  1971  aan Brandeis University een bachelor geschiedenis, en werkte kort als freelance journalist.  Na zijn  terugkeer naar de  universiteit (die van Princeton) haalde Witten in korte tijd een master natuurkunde. In 1976 promoveerde  hij  in de theoretische fysica bij Nobelprijswinnaar David Gross.  Sinds 1997 is Witten Charles Simonyi hoogleraar aan het prestigieuze Institute for Advanced Study in Princeton.
Wegens zijn grote bijdragen aan de wiskunde kreeg Witten als eerste natuurkundige ooit in 1990 de Fieldsmedaille, die geldt als de Nobelprijs voor de wiskunde.
Sinds 1991 zit Witten in het bestuur van Americans for Peace Now, een organisatie die zich sterk maakt voor een tweestatenoplossing in het Israëlisch-Palestijnse conflict.
Witten is getrouwd met  natuurkunde-hoogleraar Chiara Nappi,   en heeft drie kinderen.   Afgelopen maandag kreeg hij   de Lorentz-medaille van de KNAW.
Classification

Language: DUTCH; NEDERLANDS
Publication-Type: Krant
Journal Code: NRC Handelsblad
Subject: Mathematics (94%); Physics (89%); Educational Institution Employees (62%)
Organization: INSTITUTE FOR ADVANCED STUDY (84%); ROYAL NETHERLANDS 
ACADEMY OF ARTS & SCIENCES (57%)
Load-Date: July 3, 2010

End of Document
Uitzicht op het kosmisch landschap

Uitzicht op het kosmisch landschap

Page 2 of 7

Page 2 of 7





