Jaar van higgs, en van de technieken 'Majorana-deeltje bekt gewoon lekker'; Science Doorbraken van 2012
de Volkskrant
21 december 2012 vrijdag
Copyright 2012 PCM Uitgevers B.V. All Rights Reserved

Section: Wetenschap; Blz. 20
Length: 880 words
Byline: Van onze verslaggever Martijn van Calmthout
Body

Interview Nanofysicus Leo Kouwenhoven Zijn bewijs voor het bestaan van een al in 1937 voorspeld deeltje is volgens Science één van de tien doorbraken van het jaar.
Van onze verslaggever Martijn van Calmthout
amsterdam Niet zozeer nieuwe inzichten of ontdekkingen, maar nieuwe biologische technieken waren dit jaar de ware wetenschappelijke doorbraken. Dat is af te leiden uit het traditionele overzicht 'Breakthrough of the year' van het Amerikaanse tijdschrift Science. Al is de onvermijdelijke doorbraak wel een ontdekking: van het higgs-boson op deeltjeslab CERN.
Vooral in de moleculaire biologie en genetica was 2012 een oogstjaar voor nieuwe methodes en technieken, aldus Science. Vijf van de tien doorbraken vallen in dat gebied: een nieuwe Duitse techniek om uit prehistorisch dna net zulke goede dna-profielen te maken als van levende mensen; de methode waarmee genetici gemikt precies één gen kunnen vervangen; methoden om de functie van het ooit nutteloos geachte dna tussen de genen op een genoom te achterhalen; een röntgenlaser waarmee de moleculaire structuur van ongekristalliseerde eiwitten kan worden ontrafeld; en een recept om uit embryonale stamcellen levensvatbare eicellen te laten ontstaan, vooralsnog in muizen overigens.
Ook op andere gebieden lijkt technologie doorslaggevend voor wetenschappelijk succes, signaleert Science. In Delft werd het eerste bewijs voor een zogeheten majorana-deeltje geleverd door het op te wekken in een nanodraadje op een speciale supergeleidende chip. De 52-jarige Amerikaanse die via een chip in het hoofd met haar gedachten een robothand kan manipuleren, heet een doorbraak in de robotica. En zelfs de landing van Curiosity op Mars in augustus was vooral een technisch huzarenstukje, met een vliegende kraan die in de afwijkende zwaartekracht en atmosfeer van de aarde niet vooraf te testen was.
Ron Fouchier
Behalve de vondst van de higgs met de LHC-versneller in Genéve vindt Science ook ander deeltjesnieuws memorabel: een Chinees experiment dat fundamenteel nieuwe eigenschappen van neutrino's achterhaalde. Beter nieuws dan de genante ontknoping van het nieuws van vorig jaar dat dergelijke spookdeeltjes sneller dan het licht leken te bewegen tussen CERN en een detector in Italië: dat bleek een meetfout door een los contactje in de elektronica en kostte de groepsleider de kop.
Science spreekt nogmaals schande van de veroordeling, in oktober, van zeven Italiaanse seismologen die niet tijdig gewaarschuwd zouden hebben voor de aardbeving die in 2009 L'Aquila verwoestte en driehonderd mensen het leven kostte.
Daarnaast laakt het blad de totale verwarring die in het voorjaar ontstond rond werk van onder meer de Rotterdamse viroloog Ron Fouchier, die een mogelijk levensgevaarlijke griepvariant H5N1 in elkaar knutselde. De Amerikaanse autoriteiten verboden publicatie ervan, maar faalt in het vinden van zinnige wetgeving, aldus het kritische Science. Deze week noemde het Britse wetenschapsblad Nature in zijn jaaroverzicht de Nederlander Fouchier een van de tien 'persons of the year'.
Voor komend jaar tipt Science onder meer dna-sequencing op basis van één cel, de eerste resultaten van de Planck-kunstmaan die de kosmische achtergrondstraling in het heelal bekijkt, de speurtocht naar onbekend leven onder het Zuidpoolijs, en immunotherapie om kankers via virussen aan te vallen en vernietigen.
Een bewogen jaar gehad?
'Dat kun je wel stellen. Vorig jaar deden we tussen Kerst en Oudjaar de eerste metingen. Daar zagen we voor het eerst het piekje dat we wilden hebben. Daarna is het gaan stormen. We deden conferenties, publiceerden, cover van Science, blogs, tweets, media, en er kwamen heel veel nieuwe fondsen. Het is allemaal razendsnel gegaan.'
Dat piekje was het moment.
'Dat dacht ik toen wel. Mijn Chinese promovendus twijfelde en achteraf was het inderdaad niet echt wat we zochten. Maar daardoor hebben we doorgemeten en daarna wel de majorana-toestand aangetoond.'
Is een rare toestand in een nanodraadje eigenlijk wel een deeltje?
'Daar hebben we wel discussies over. Het is geen elementair deeltje, zoals een elektron. Maar wel een fundamenteel nieuwe eigenschap die in een collectief van elektronen ontstaat en die zich in veel opzichten als een deeltje gedraagt. Dat moet je misschien een majorana-mode noemen. Maar majorana-deeltje bekt gewoon ook beter.'
Is 'doorbraak van het jaar' niet wat vroeg? Er zijn mensen die menen dat het bewijs nog niet rond is.
'Dit loopt, praat en oogt als een majorana-deeltje. Dat lijkt er dus heel veel op. Maar formeel moeten we het in zijn spreekwoordelijke dna nog aantonen. Dat dna is een speciale wiskundige eigenschap, zogeheten niet-Abelse statistiek, die maakt dat het deeltje er anders uitziet als je het een keer om zijn as draait.'
Een eigenschap die ook cruciaal wordt als zulke deeltjes in een quantumcomputer worden gebruikt.
'Daardoor wordt het in principe onkwetsbaar. Dat heb je voor quantumrekenen nodig.' Wat is de volgende stap?
'Onze meting die bewijst dat het een majorana-toestand lijkt, vernietigt die toestand ook meteen. Nu willen we een circuitje bouwen waarin we die wiskundige eigenschappen echt kunnen demonstreren. Een beetje terug naar af. De fysica moet even wachten, we zijn weer nano-elektronica aan het ontwerpen. Zo werkt het in dit vakgebied.'
Graphic

 
Leo Kouwenhoven (1961). Blijdschap bij Joe Incandela van het CMS-experiment na de ontdekking van het higgs-boson. Links: CERN-directeur Rolf Heuer. Foto Reuters 
Classification

Language: DUTCH; NEDERLANDS
Publication-Type: Krant
Journal Code: De Volkskrant
Subject: DNA (94%)
Industry: Computing + Information Technology (61%)
Load-Date: December 20, 2012

End of Document
Jaar van higgs, en van de technieken 'Majorana-deeltje bekt gewoon lekker'; Science Doorbraken van 2012

Jaar van higgs, en van de technieken 'Majorana-deeltje bekt gewoon lekker'; Science Doorbraken van 2012

Page 2 of 4

Page 2 of 4





