Lezersreacties
Trouw
7 augustus 2021 zaterdag
Copyright 2021 DPG Media B.V. All Rights Reserved

Section: Opinie; Blz. 21
Length: 639 words
Body

Stepjes
Zijn e-steps (Trouw, 6 augustus) echt een vooruitgang? Tijl (30) verslijt in drie jaar tien esteps en rijdt in totaal ongeveer 30.000 kilometer, dus 3000 per step. Wat een verspilling van materialen, inclusief de accu, met alle milieugevolgen van dien. Die 30.000 kilometer heb ik ook allang gemaakt met mijn acculoze fiets tijdens vakanties en woonwerkverkeer, en die fiets kan nog jaren mee. Wat is er mis met lopen of gewoon fietsen in de stad, zeker als je jong bent? Wat is het probleem van bezweet aankomen? 
Joke Koelewijn Naarden
Bomenkap
In het treurige relaas dat Koos Dijksterhuis optekende over de houtkap in het Friese Stuttebosch (Trouw, 6 augustus) wordt duidelijk dat de beheerder niet meer weet wat er leeft in het bos. Er moeten 'ecologische bureaus' worden ingeschakeld om schade aan de natuur te voorkomen. Vaak hebben die geen kennis van het terrein en bovendien worden ze betaald door de beheerder, die zo veel mogelijk bomen wil kappen voor de verkoop. Beheerders zouden toch moeten weten dat in oude, ongestoorde productiebossen meer leven en biodiversiteit zit dan in hun pogingen ze om te vormen tot recreatienatuur die alleen de mens dient. 
Siemen Dijkstra Dwingeloo
Van Fenema
Lezersreacties
Een mooie column van psychiater Esther van Fenema (Trouw, 5 augustus), over onze ijdelheid die een steeds hogere vlucht neemt. Alleen de kers op de taart ontbreekt nog: de mens in onze cultuur is zelf God geworden. 
Kees Bruning, psycholoog in ruste Aerdenhout
Van Fenema (2)
Esther van Fenema lijkt te suggereren dat Nietzsche God dood verklaarde ten faveure van Logica en Wetenschap. Maar God was hier een metafoor voor de waarheid. Nietzsche was niet onverdeeld triomfantelijk over die dood. Hij was geen pleitbezorger van welke religie dan ook, maar had twijfels bij de menselijke conditie zonder waarheid. Hij waarschuwde voor het blinde geloof in logica en wetenschap als vervanger van God. 
Viktor Kamphuis Deventer
Eindeloos bewustzijn
Bert Kappen (Trouw, 5 augustus) constateert dat ons bewustzijn zich niet in wetenschappelijke regels laat vatten. In 2007 wees Paul van Lommel hier al op door te verwijzen naar de kwantummechanica bij de studie van mensen met een bijna-doodervaring. Het is niet zo vreemd om ons bewustzijn vanuit de fundamentele onzekerheden van de kwantummechanica te onderzoeken. Kappen duidt op het onzekerheidsbegrip van Heisenberg: meet je heel nauwkeurig de snelheid en de positie van een motorrijder, dan wordt de snelheid ten opzichte van zijn positie onzeker en andersom. Het is verrassend dat hij dit voorbeeld haalt uit het boek Zen en de kunst van het motoronderhoud. Eindelijk iemand die een wetenschappelijk taboe doorbreekt en onze ervaringen van schoonheid, angst en vrijheid in een ander daglicht stelt. 
Johan Mink Schoorl
Containerbaby
Na zeven jaar wordt een moeder gevonden die haar baby dumpte in een afvalcontainer (Trouw, 6 augustus). Het RIVM en ziekenhuizen konden justitie aan een spoor helpen, maar deden dat niet vanwege privacy en het beroepsgeheim. Juridisch gezien klopt dat, maar wanneer zegt iemand eens: "Ik lap dat in dit geval aan mijn laars, want het andere belang is vele malen groter". 
Jan Aalbers Nijmegen
Big Brother
Page 2 of 3
Lezersreacties
Ik las met grote opluchting de overdenkingen van het filosofisch elftal (religie & filosofie, 6 augustus). Ook ik maak me zorgen dat een noodwet die zeker een functie had stiekem zal blijven functioneren en wederom onze vrijheid zal beperken. Een wereld waarin ik me overal en altijd, bij museumbezoek of in een restaurant, zal moeten verantwoorden voor mijn fysieke handel en wandel vind ik beangstigend. 
Henk Slechte Schiedam 
Redactie Opinie Trouw Postbus 859, 1000 AW, Amsterdam t 020-5629444, opinie@trouw.nl 
Lezersreacties: lezers@trouw.nl
Ik wil me niet verantwoorden bij ieder bezoek aan een restaurant
Bekijk de oorspronkelijke pagina: pagina 21
Classification

Language: DUTCH; NEDERLANDS
Publication-Type: Krant
Subject: Religion + Spirituality (94%); Ethics (64%); Christians + Christianity (62%)
Industry: Forestry + Logging (63%); Forestry Regulation + Policy (63%)
Load-Date: August 6, 2021

End of Document
Page 3 of 3
