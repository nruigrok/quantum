[Plagiaat Matthijs van Nieuwkerk deed donderdagavon...]*
de Volkskrant
31 oktober 2015 zaterdag
Copyright 2015 De Persgroep Nederland BV All Rights Reserved

Section: Opinie en Debat; Blz. 25
Length: 954 words
Body

Plagiaat 
Matthijs van Nieuwkerk deed donderdagavond in DWDD zijn uiterste best om Volkskrant-hoofdredacteur Philippe Remarque vooral geen kritische vragen te stellen. Niet aan de orde kwam dan ook de crux van de hele plagiaatzaak: hoe is het in godsnaam mogelijk dat een stagiair van 19 in een korte periode zeventig artikelen kan schrijven over allerlei uiteenlopende, min of meer belangwekkende onderwerpen? 
Toen ik hoofdredacteur van Het Parool was, hadden we een soort protocol hoe met stagiairs moest worden omgegaan. Stagiairs waren er in eerste instantie voor om berichten te tikken en hand- en-spandiensten te verlenen. 
In ieder geval zou een stagiair die op plagiaat was betrapt op staande voet zijn ontslagen en geen nieuwe kans hebben gekregen, zoals dat bij de Volkskrant wel het geval was. Als eindverantwoordelijke heeft Remarque dik boter op zijn hoofd en hij kan die verantwoordelijkheid niet afwentelen op een narcistische jongeman die met zijn opgeblazen ego eerder in de tv-wereld thuishoort dan bij een krant. Door steeds maar te herhalen dat de stagiair zo getalenteerd zou zijn, maakt Remarque de blamage alleen erger. 
Sytze van der Zee, oud-hoofdredacteur van Het Parool, Amstelveen 
Plagiaat (2) 
De overstap destijds van het AD naar de Volkskrant is een van de beste besluiten die ik genomen heb. Ik vind het elke dag weer prettig om deze kwaliteitskrant te lezen. 
De stagiair die plagiaat pleegde dacht wellicht ook bij deze krant een goede baan te vinden en bij te dragen aan deze kwaliteit. Dat hij daarbij over de journalistieke schreef is gegaan is bijzonder spijtig. 
Echter, uw hoofdredacteur heeft donderdag op tv in DWDD een goed pleidooi gehouden voor de krant, maar toonde toch ook medeleven met de betreffende stagiair. 
In aansluiting op de ingezonden brief van Aletta Nijboer van vrijdag wil ik pleiten voor clementie voor deze jongen. Blijkbaar talentvol en ambitieus heeft hij een bijna onvergefelijke fout in de journalistiek gemaakt. 
Ik pleit ervoor, nog meer dan uw hoofdredacteur, deze jongen een tweede kans te geven bij de krant, waarbij goede begeleiding een onderdeel kan zijn. Een tweede kans verdienen veel mensen. Zeker op deze leeftijd, met talent en ambitie. 
Het zal de Volkskrant sieren als u hiertoe besluit. 
Koos Langstraat, Delft 
TV-kijken 
Alles wat naar reality, hulp-tv of talentenjacht zweemt op tv, mijd ik als de pest. Dankzij de scherpe analyses van Jean-Pierre Geelen bleef ik toch op de hoogte van wat ik niet heb gemist. Dank hiervoor! Ik zal hem wél missen. 
Christianne Muusers, Kortenhoef 
Onderste la 
Jet Bussemaker wil dat de OESO, organisatie van welvarende landen, het Nederlandse onderwijs gaat doorlichten (Ten eerste, 30 oktober). Enige jaren terug is er een OESOrapport op haar ministerie in de onderste la gestopt. Daarin staat dat Nederland, na Portugal, procentueel gezien in Europa het minste overheeft voor zijn onderwijs. Ik heb een angstig voorgevoel. 
Frits Leijnen, leraar, Limmen 
Niks zonder iPad 
In 'Op het tweede gezicht' een groot artikel over Anne-Marie Stordiau, directeur voorlichting van het ministerie van Veiligheid en Justitie (Uitgelicht, 26 oktober). De redactie maakt op blad twee van het artikel een inzet: 'Stordiau kan (in rood) niet autorijden, niet koken, niet zwemmen (einde rood) maar kleren bestellen met de iPad, daar was zij een van de eersten.' Welk signaal wil de redactie hiermee afgeven aan de lezer? Het maakt niet uit, als je maar een iPad hebt? Ook al ben je directeur voorlichting met een studie bestuurskunde, je bent nog steeds niks als je geen iPad kan besturen? 
Oh, en dan heeft haar echtgenoot, een vioolleraar, ook nog gezegd dat ze maar beter iets anders kon doen dan viool spelen (staat onder de mooie foto van Stordiau met viool). Dus muziek doet er ook niet toe zolang je maar een topfunctie hebt in het leven? Lekker artikel redactie, maar let even op hoe je de dingen doet overkomen. Alvast bedankt. 
Marc Lezwijn, Zoetermeer 
Duivels werk 
Het is natuurlijk prachtig dat brievenschrijver Jan Dobbe in de krant van maandag in het quantumexperiment uit Delft het bewijs voor het bestaan van een God geleverd ziet. Helaas heeft hij het niet helemaal begrepen. Bepaalde verstrengelde deeltjes nemen sneller dan het licht een tegengestelde eigenschap aan als er aan ééntje gemeten wordt. Dit lijkt eerder het werk van de duivel, die die arme deeltjes tegen elkaar opzet! Deze uitleg uiteraard met een knipoog, Dobbe kan gewoon blijven geloven in een God. 
Daan Haeyen, Amersfoort 
Verzuiling 
Ik mis in de reportage over de tweedeling in het onderwijs (Ten eerste, 30 oktober) het belangrijkste punt. Schaf de verzuiling af en alle kinderen kunnen naar een school die toegankelijk is voor iedereen. Verklein de klassen en geef facultatief vreemde talen- en levensbeschouwelijk onderwijs aan wie dat wenst. Zorg dat elke basisschool de financiële mogelijkheid, en de ruimte krijgt de zwakkere kinderen te begeleiden naar voortgezet onderwijs door middel van een speciaal hiervoor opgeleide leerkracht. Het onderwijs is door de verzuiling onnodig duur. 
C. Palmbergen, Westeremden 
Allesvrezers 
Het brood is te zout, de hagelslag te zoet en van knakworsten krijg je kanker. Zo lust ik er nog wel eentje. Mijn spreekkamer zit vol met worried well: hoogopgeleide allesvrezers die niets mankeren, maar bang zijn voor alle voedsel omdat je er kanker, hoge bloeddruk, hersen- en hartinfarcten van krijgen kan. Na ieder rapport van het RIVM weer meer bezorgde nietsmankeerders lijdend aan het lijden dat ze vrezen. Een jaartje geen rapporten van gezondheidsorganisaties als het RIVM zou de volksgezondheid goed doen. 
Pieter Barnhoorn, huisarts, Leiden 
* Vervangende titel / Replacement title
Bekijk de oorspronkelijke pagina: pagina 25
Classification

Language: DUTCH; NEDERLANDS
Publication-Type: Krant
Journal Code: de Volkskrant
Subject: Teaching + Teachers (94%)
Industry: Educational Services (88%)
Load-Date: October 30, 2015

End of Document
[Plagiaat Matthijs van Nieuwkerk deed donderdagavon...]*

[Plagiaat Matthijs van Nieuwkerk deed donderdagavon...]*

Page 2 of 4

Page 2 of 4





