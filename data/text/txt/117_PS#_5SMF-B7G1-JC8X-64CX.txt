Poker in het zwarte gat
Het Parool
23 juni 2018 zaterdag
Copyright 2018 De Persgroep Nederland BV All Rights Reserved

Section: Wetenschap; Blz. 58, 59
Length: 864 words
Byline: EMMEKE BOS
Highlight: Marcel Vonk is natuurkundige én pokeraar. Voor professioneel pokeren wil hij de wetenschap niet opgeven. 'Natuurkunde is daarvoor veel te leuk.'
Body

Snaartheorie Wat verbindt de verscheidene theorieën?
Hoe gaat het met het pokeren?
"Ik heb nog geen grote prijzen gewonnen, maar ik moet nog acht toernooien, dus wie weet. Het is best lucratief, maar ik doe het vooral voor mijn plezier."
Wat hebben natuurkunde en pokeren met elkaar te maken?
"Natuurkundigen en pokeraars lijken een beetje op elkaar. Beiden moeten geduldig zijn. Als natuurkundige omdat een berekening vaak op niets uitdraait en als pokeraar omdat je soms lang moet wachten op een goede kans. En het is allebei heel wiskundig." 
"Eigenlijk zijn er twee manieren om poker te spelen. Je kunt het analytisch spelen en je kunt het spelen op psychologisch inzicht. In Amerikaanse films zie je vaak het laatste type, dat aan de manier waarop iemand ademt kan aflezen wat de beste actie is. Zelf zie ik de laatste jaren steeds meer pokeraars die het juist analytisch benaderen."
Speelt u zelf ook wiskundig?
"Ja, ik analyseer ook wat ik heb gedaan en wat dat heeft opgeleverd, maar ik heb niet zo veel tijd als sommige professionals. Voor mij is het een hobby. Ik wil er niet mijn beroep van maken. Ik vind natuurkunde te leuk om ermee te stoppen. Bovendien heeft de maatschappij er niets aan als ik alleen poker speel."
Wat heeft de maatschappij aan natuurkunde?
"Door de natuurkunde hebben we dingen als antiaanbakpannen en vliegtuigen. Hoewel, mijn onderzoek heeft niet meteen zulke praktische toepassingen. Ik ben meer bezig met grote vragen: waar komen we vandaan en waar gaan we naartoe?"
Welke grote vraag onderzoekt u?
"Ik onderzoek nu hoe de twee grote theorieën in de natuurkunde bij elkaar komen. Aan de ene kant heb je de relativiteitstheorie, die de grote schaal beschrijft, en aan de andere kant de quantumtheorie, die de kleine schaal beschrijft. We weten nog niet precies hoe die bij elkaar komen. En dan zijn vooral zwarte gaten interessant, die zijn bijzonder. Nergens is de zwaartekracht zo sterk als daar. Einstein liet al zien dat zelfs licht niet snel genoeg gaat om daaraan te ontsnappen. Volgens zijn relativiteitstheorie kan niets ontsnappen aan een zwart gat." 
"Maar volgens de quantumtheorie kan dat wel. Volgens die theorie gebeuren er ook onwaarschijnlijke dingen. Een mens zal dat niet lukken, maar een elementair deeltje, zoals een foton of elektron, wel. Als dat gebeurt, zendt het zwarte gat straling uit. Dat hebben we nog niet gezien, omdat het heel trage processen zijn, maar de meeste natuurkundigen zijn het er wel over eens dat het gebeurt." 
"Wat wij ons nu afvragen, is of je aan de straling die uit het zwarte gat komt, kunt zien wat er in het zwarte gat is gevallen. Stel nu dat ik in het zwarte gat val, kun je dan aan de straling zien dat het Marcel Vonk was en niet iemand anders?"
Lijkt me lastig. Hoe willen jullie dat onderzoeken?
"In de natuurkunde is het normaal dat je kunt terugrekenen. Als je ziet waar en hoe een kanonskogel landt, dan kun je uitrekenen waarvandaan hij is geschoten en hoe snel. En uit de straling van een koffiekopje kun je afleiden hoe warm het is en, als je genoeg zou weten, ook welke koffie het is. Bij een zwart gat weten we dus nog niet of dat ook kan. Pas als we dat weten, begrijpen we hoe die twee theorieën daar bij elkaar komen."
Hoe onderzoek je een zwart gat?
"Het liefst zou je, als natuurkundige, zoiets meten. Ernaartoe vliegen en metingen doen, of een klein zwart gat bouwen in het lab. Maar zwarte gaten zijn vreselijk ver weg en een zwart gat in een lab bouwen kost zo enorm veel energie, dat het technisch onmogelijk is. Dus moeten we het doen met formules en slim nadenken." 
"Zelf reken ik aan de snaartheorie. Dat is een theorie die aanneemt dat op het allerkleinste niveau alle deeltjes uit kleine, trillende snaartjes bestaan. Met die theorie kunnen we de quantumtheorie en de relativiteitstheorie aan elkaar plakken."
Gelooft u ook echt dat alles uit piepkleine snaartjes bestaat?
"Ik ben ervan overtuigd dat het meer is dan een rekenmethode, anders hadden we allang tien andere modellen gehad. Het is tot nu toe het enige model waarmee we de quantum- en relativiteitstheorie bij elkaar kunnen brengen. Zelfs als mensen met een ander idee komen, blijkt dat uiteindelijk toch weer de snaartheorie te zijn, maar dan in een ander jasje." 
"Of alles op het allerkleinste niveau ook echt uit snaartjes bestaat, weet ik niet. Misschien ziet het er anders uit dan wij denken, maar de gevolgen lijken wel goed te kloppen."
Hoe weet je nu of die formules kloppen? Of er een antwoord is?
"Dat weten we nog niet zeker. Dat is nu juist het leuke. Het is niet zoals je eindexamen, waarbij je wéét dat er een antwoord is. Het is een gok. Net als bij pokeren."
MARCEL VONK
Leiderdorp, 14 januari 1974 
1992-1998master theoretische en wiskundige natuurkunde 
1998-2003promotie in theoretische en wiskundige natuurkunde 
2003-2011postdoctoraal onderzoeker, verschillende universiteiten 
2010publicatie boek Snaartheorie 
2010derde Nederlander die een World Series of Poker 'bracelet' wint 
2012-hedenonderzoeker en outreachmedewerker UvA 
2017publicatie boek Zwarte gaten, gevangen in ruimte en tijd
'Ik ben ervan overtuigd dat de snaartheorie meer is dan een rekenmethode'
Bekijk de oorspronkelijke pagina: pagina 58, pagina 59
Graphic

 
â†' Impressie van een sterrenstelsel met in het hart een groot, krachtig zwart gat.
Classification

Language: DUTCH; NEDERLANDS
Publication-Type: Krant
Subject: Physics (94%); Educational Institution Employees (63%)
Load-Date: June 22, 2018

End of Document
Poker in het zwarte gat

Poker in het zwarte gat

Page 2 of 4

Page 2 of 4





