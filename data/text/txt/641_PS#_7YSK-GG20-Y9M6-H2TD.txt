Wat je al niet met grafeen kunt doen
Trouw
24 juni 2010 donderdag
Copyright 2010 PCM Uitgevers B.V. All Rights Reserved

Section: DEVERDIEPING
Length: 1749 words Byline: Joep Engels
Body

SAMENVATTING
Het doorgaans bedaagde wereldje van de materiaalfyscia verkeert in staat van opwinding sinds de ontdekking van grafeen. De nieuwste verschijningsvorm van koolstof - de stof die iedereen al kende van het potlood - heeft in zijn korte bestaan tal van records gebroken en belooft allerlei nieuwe toepassingen.
VOLLEDIGE TEKST:
Men neme een potlood en een stukje plakband. Zet een streep met het potlood, plak er de tape overheen en haal deze voorzichtig los. Zojuist was het nog grafiet, koolstof in zijn meest eenvoudige vorm. Maar met een beetje geluk en handigheid is dat grafiet veranderd in het wondermateriaal dat vele natuurkundigen nu al een paar jaar in zijn greep houdt. Grafeen: dunne velletjes van maar één koolstofatoom dik.
In zijn korte bestaan heeft grafeen tal van records gebroken. Het is het dunste en relatief sterkste materiaal in het universum, het heeft uitstekende elektrische eigenschappen, het heeft de potentie om de aloude computer achter zich te laten en het maakt natuurkunde mogelijk die tot nu toe alleen bestond in mega-installaties als de LHCversneller in Genève. Hoge energie fysica op de vierkante millimeter.
Het altijd zo bedaagde wereldje van de materiaalfysica is door grafeen veranderd in een losgeslagen kudde neushoorns, zoals zijn ontdekker, André Geim van de universiteit van Manchester het uitdrukt. Geim kan het weten. De fysicus, die ook een aanstelling heeft aan de Radboud Universiteit in Nijmegen, staat op de tweede plaats van de meest geciteerde wetenschappers in 2009. En zijn Nijmeegse collega, de theoretisch fysicus Michael Katsnelson, staat ook in die toptien. Allemaal met grafeen.
En dan te bedenken dat fysici al decennia vertrouwd zijn met grafeen. Elke student heeft eraan leren rekenen. Grafeen was hét schoolvoorbeeld van een handzame kristalstructuur. Tweedimensionaal en mooi regelmatig. Daaraan kon je leren hoe je materiaaleigenschappen kon berekenen zonder meteen in die moeilijke reële wereld van drie dimensies te moeten duiken.
Het echte werk is dan ook al meer dan een halve eeuw geleden gedaan. In 1947 berekende de Canadese fysicus Philip Wallace de eigenschappen van grafeen. Dat was nog een uitvloeisel geweest van het Manhattan-project, de grootse onderneming die de Amerikanen de atoombom had opgeleverd. Onderdeel van dat project was het leren bouwen van een kerncentrale en in de begintijd speelde grafiet daar een belangrijke rol in.
Wallace wist dat grafiet bestond uit koolstoflaagjes die niet zo heel sterk aan elkaar gebonden waren - daarom kun je er zo goed mee schrijven. Elk laagje an sich zat stevig in elkaar. De koolstofatomen waren verankerd in een zeshoekige honingraatstructuur. Wallace becijferde dat één grafietlaagje bijzondere eigenschappen moest hebben. De elektronen gedroegen zich bijvoorbeeld alsof ze gewichtloos waren.
Er was één maar: in het echt kon grafeen niet bestaan. Uit de berekeningen van Wallace en zijn opvolgers bleek dat de krachten tussen de atomen zo sterk waren dat de koolstofvelletjes meteen zouden moeten opkrullen tot bolletjes of rollen kippengaas.
Dat weerhield wetenschappers er niet van het toch te proberen. Ze bestookten het grafiet met agressieve moleculen, in de hoop dat die de laagjes zouden klieven. Toen dat alleen maar zwarte smurrie opleverde, gooiden ze het over een andere boeg. Wellicht konden ze het grafiet eraf schrapen. Maar ook dat werkte niet; de flinters waren altijd nog zo'n honderd atoomlagen dik. Na 1990 gaf de ene na de andere experimentator op.
Zo niet André Geim. Toen hij nog zijn volledige aanstelling in Nijmegen had, probeerde hij met een engelengeduld allerlei scheidingstechnieken. Totdat hij in 2004 succes had met het potlood en het plakband. Al moest hij toen nog wel laten zien dat zijn product maar echt één atoom dik was. Maar dat kon met het blote oog. Net zoals een benzinevlek op water een kleurenpatroon geeft, is ook aan de verkleuring van grafeen dat wordt beschenen met ultraviolet licht, te zien hoe dik het is, tot op een atoom nauwkeurig.
Een knap staaltje doorzettingsvermogen - de succesvolle methode kostte in het begin nog een jaar werk - maar zelf relativeert hij dat. ,,Ik weet dat veel collega's mij de ontdekking van grafeen toedichten, maar wat stelt het nou helemaal voor?", werpt hij tegen. ,,Het was er toch altijd al? De pogingen van anderen waren gewoon een beetje halfslachtig. De theorie voorspelde immers dat grafeen niet kon bestaan; menigeen dacht vermoedelijk diep in zijn hart dat het toch niet zou lukken. Bovendien was het niet duidelijk dat het materiaal zo interessant zou kunnen zijn. Het echte werk begon pas toen we ontdekten welke eigenschappen grafeen allemaal had."
Inderdaad, Geim had zijn bevindingen nog niet gepubliceerd in het vakblad Science of het leek alsof iedere materiaalfysicus zijn werk in de steek had gelaten om met grafeen aan de slag te gaan. Een stroom wetenschappelijke publicaties kwam op gang. Vele fysici wilden het wondermateriaal testen op zijn kwaliteiten, andere hoopten dat hun eigen zoektocht met grafeen een nieuwe schwung zou krijgen.
Het riep herinneringen op aan eind jaren tachtig toen de Zwitsers Bednorz en Müller een doorbraak meldden op het gebied van supergeleiding. Dat fenomeen, waarbij materialen geen enkele weerstand bieden aan elektrische stroom, leek alleen op te treden bij extreme koude, meer dan 250 graden onder nul. De Zwitsers maakten een enorme temperatuursprong voorwaarts, en dan niet met een stroomgeleider van metaal, maar met een vreemd keramisch mengsel.
De situatie is niet helemaal vergelijkbaar, zegt Uli Zeitler, de opvolger van Geim in Nijmegen. ,,Destijds rende iedereen naar de keuken, bakte wat volgens zijn eigen keramisch recept en kon meteen doorlopen naar het lab om de supergeleiding te meten. Wat dat betreft is grafeen veel moeilijker materiaal. Om te maken en om er zinvolle experimenten mee te doen."
Het is niet voor niets dat grafeen een bijzondere band met Nijmegen heeft. De Radbouduniversiteit biedt onderdak aan een van de krachtigste magneten ter wereld. En in het materialenonderzoek is een magneetveld wat een microscoop voor een bioloog is.
Met die magneet ontdekte Zeitler een curieuze eigenschap van grafeen, wat ook hem een Science-publicatie opleverde. Het ging om het zogeheten kwantum-Hall-effect, een typisch verschijnsel uit de kwantumtheorie, waarvan fysici ook dachten dat het alleen bij extreme koude voorkwam. Zeitler: ,,Als kwantum-Hall-fysicus ging ik ervan uit dat het effect boven 30 Kelvin (243 graden onder nul) verdwijnt in de thermische ruis. Maar bij grafeen was het bij kamertemperatuur nog aanwezig."
Het is een ontdekking met praktische toepassingen. Het kwantum-Hall-effect kan worden gebruikt om elektrische weerstanden zeer nauwkeurig te ijken. ,,Het succes hangt natuurlijk samen met de kracht van onze magneet", zegt Zeitler, ,,maar ik verwacht dat de methode over een paar jaar ook werkt met lichtere magneten en bijvoorbeeld honderd graden onder het vriespunt. Dat is technisch zeer goed te behappen."
Leuk voor later, maar toch is dat niet wat Zeitler eraan boeit. Grafeen is voor hem speelmateriaal, een interessant product dat een handvat geeft om de natuur beter te leren begrijpen. ,,Toen we aan onze publicatie begonnen, dacht ik: logisch dat het zo werkt. Ik kende toch alle eigenschappen van grafeen al? Maar op het moment dat we het echt moesten opschrijven, begrepen we dat de verklaring subtieler moest zijn. Dat is het fascinerende van grafeen. Eigenlijk passen we allemaal inzichten uit de jaren dertig toe, en nu we ook echt kunnen zien hoe de natuur werkt, verbetert ons begrip ervan."
Zeitler verwacht dat hij nog een jaar of vijf à tien zoet is met het wondermateriaal. En niet alleen hij. Als tegen die tijd grafeen al zijn geheimen heeft prijsgegeven, zal de natuurkunde, denkt hij, haar blikveld verleggen. En resten er voor het materiaal enkele niches in de techniek. ,,Ik denk niet dat grafeen de rol van silicium in computers zal overnemen. Daarvoor is het materiaal te bewerkelijk. Het blijft beperkt tot een paar specifieke toepassingen, verwacht ik. Grafeen houdt bijvoorbeeld zijn elektrische eigenschappen bij hogere temperaturen. Dat kan in bepaalde schakeldelen van een computer handig zijn."
Dat is de ontdekker van grafeen, André Geim, niet met hem eens. ,,Een paar jaar geleden dacht ik er net zo over als Uli, maar nu niet meer. Grafeen is geen hype, de opwinding is alleen misplaatst. De wildste fantasieën gaan rond, zoals grafeencomputers. Maar we weten nog te weinig van het materiaal om te kunnen raden of grafeen bijvoorbeeld silicium zou kunnen verdringen."
Maar die niches, waar Zeitler het over heeft, zijn een heel ander verhaal. Die zijn misschien niet zo sexy, maar de mogelijkheden zijn legio, weet Geim. Grafeen-plastics die stroom geleiden, grafeen als middel om medicijnen op de juiste plaats in het lichaam af te leveren en touchscreens van grafeen.
Geim: ,,Laatst was de wetenschappelijk top bij president Obama om de mogelijkheden van nanotechnologie te demonstreren. Eén van de vijf demonstraties was van IBM: een hoogfrequente transistor van grafeen. En dan te bedenken dat we pas vijf jaar bezig zijn."
Studenten cijferden ermee, maar in het echt kon grafeen onmogelijk bestaan
Losgeknipt kippengaas
Lange tijd waren er maar twee verschijningsvormen van koolstof bekend: grafiet en diamant. Midden jaren tachtig kwam daar een derde vorm bij. Toen ontdekten de Amerikanen Robert Curl, Harold Kroto en Richard Smalley dat koolstofatomen ook moleculen kunnen vormen die net zo zijn opgebouwd als ouderwetse voetballen of de koepelvormige gebouwen van de architect Richard Buckminster Fuller. Het hoeven geen bolletjes te zijn: de voetbalmoleculen of 'fullerenen' komen ook voor in een langwerpige variant, een miniatuurvorm van opgerold kippengaas.
Grafeen is in feite losgeknipt kippengaas. Fysici dachten altijd dat deze variant meteen weer zou oprollen, maar André Geim slaagde er in 2004 in het grafeen op een ondergrond van silicium 'plat' te houden. Later bleek grafeen ook in vrije vorm te kunnen bestaan.
Curl, Kroto en Smalley kregen in 1996 de Nobelprijs voor hun ontdekking. Veel fysici denken dan ook dat Geim deze prijs niet meer kan ontgaan. Vermoedelijk krijgt hij hem dan samen met Philip Kim die ongeveer tegelijkertijd en onafhankelijk van Geim grafeen ontdekte. Het zou Geims tweede Nobelprijs zijn. In 2000 kreeg hij de Ig Nobelprijs omdat hij had laten zien dat een kikker zweefde in de supermagneet van Nijmegen.
Graphic

 
Met simpele middelen als een potlood en plakband, en met wat geluk, is het wondermateriaal grafeen te maken.
FOTO MARK KOHN
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Superconductors (94%); Physics (69%); Nanotechnology (63%)
Load-Date: June 23, 2010

End of Document
Wat je al niet met grafeen kunt doen

Wat je al niet met grafeen kunt doen

Page 2 of 5

Page 2 of 5





