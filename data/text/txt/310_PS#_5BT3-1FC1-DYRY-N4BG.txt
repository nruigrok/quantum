Delft speelt in de kleinste top ter wereld 
Trouw
22 maart 2014 zaterdag
Copyright 2014 De Persgroep Nederland BV All Rights Reserved

Section: De Verdieping; Blz. 12
Length: 1806 words
Byline: tekst Joep Engels 
Body

Delft draait mee in de wereldtop van de nanowetenschap, met dank aan een geslaagde Noorse zakenman. Nano begint toepassingen te krijgen. Maar het spelen met materie op atomaire schaaldient ook de nieuwsgierigheid. Want je weet pas hoe iets werkt, als je het hebt gebouwd. tekst Joep Engels  
De huizen uit de straat hadden een opknapbeurt nodig en zijn buurman zou voor de verf zorgen. 'Met nanocoating', vermeldden de blikken die hij had gekocht. De directeur van het Kavli Instituut voor Nanowetenschap kon er wel om glimlachen. Omdat de nanohype tot de verfindustrie was doorgedrongen? "Nee hoor", zegt Cees Dekker. "Ik geloof best dat dit werkt. De formule is gebaseerd op nanodeeltjes waardoor de verf waterafstotend is." Maar het succes van de verf is illustratief voor het vakgebied. 
Jarenlang was 'nano' niet meer dan een mooi verkooppraatje. Het woord gaf allerlei producten, van elektrische apparaten tot cosmetica, een zweem van moderniteit. Nanopods, nanospray of nanozalf. 
Nu nanotechniek reële toepassingen krijgt, groeit ook de nanowetenschap naar volwassenheid. "Lange tijd was het vooral Spielerei", zegt Dekkers collega Leo Kouwenhoven. "Het hele veld lag open voor ons. Het was heel fascinerend, we bestudeerden allerlei nieuwe effecten. Maar we hadden geen idee waar het heen ging, welke toepassingen er waren." 
Dat is nu wel anders. In de tien jaar van zijn bestaan is het Kavli Instituut uitgegroeid tot een onderzoekscentrum van wereldformaat. Een instituut dat weet waarnaar het zoekt. 
Leo Kouwenhoven is de kopman van een team dat zich ten doel heeft gesteld binnen zes jaar een quantumcomputer te bouwen. Twee gangen verderop proberen Cees Dekker en zijn mensen een biologische cel na te bootsen. Voorlopig zijn ze al blij als ze iets weten te maken dat zichzelf kan delen. Maar uiteindelijk gaat het om de vraag: wat is leven? 
Daarmee houden ze het motto in ere van de grondlegger van de nanowetenschap, de Amerikaanse fysicus Richard Feynman. Toen deze in 1988 overleed, liet hij op het schoolbord in zijn werkkamer een uitspraak achter: 'Wat ik niet kan creëren, dat begrijp ik niet'. 
Dertig jaar eerder had Feynman zijn collega's al op de mogelijkheden gewezen. In een beroemde lezing ('There is plenty of room at the bottom') schetste hij de wereld van het ultrakleine die aan ieders voeten lag. Als je atomen één voor één zou kunnen manipuleren, werd het mogelijk structuren te bouwen die voor de gewone chemie niet waren weggelegd. Moleculaire machientjes bijvoorbeeld. 
De visie van Feynman zou nog lange tijd een droom blijven. Pas een jaar na zijn dood slaagden onderzoekers van IBM erin atomen op een gewenste plaats te dirigeren. Met een zogeheten STM-microscoop legden ze 35 xenon-atomen zo neer dat er 'IBM' stond te lezen. 
Het was een huzarenstukje met een enorme impact, zegt Kouwenhoven. "Een psychologische impact dan. Onder ons gezegd, wetenschappelijk stelde het niet veel voor en het werk heeft ook geen enkele navolging gekregen. Maar mensen als president Clinton waren zeer onder de indruk. En zo zorgde het IBM-plaatje ervoor dat er veel geld naar de nanotechnologie ging." 
De nanohype was geboren en bereikte in die jaren negentig ook de TU Delft. Dat wil zeggen: de experimenten vonden plaats onder de vlag van de nanotechnologie. Maar eigenlijk werkten velen van ons op een grotere schaal, zegt Kouwenhoven. Een nanometer is een miljoenste millimeter. Dat is ongeveer de schaal van het atoom. "Onze schaal was de micrometer, een duizendste millimeter. Wij werkten niet met individuele atomen, maar met duizenden tegelijk. Dat is dus een orde groter, maar ook op dat niveau kregen we te maken met de wetmatigheden van de atomaire wereld. Ook die duizenden atomen samen gehoorzaamden aan de quantumtheorie." 
De Delftenaren kregen die wereld goed in hun vingers en boekten er internationale successen mee. Vooral Cees Dekker was zeer succesvol. Eind jaren negentig reeg hij de Science- en Nature-publicaties aan elkaar met zijn microscopisch kleine elektronica van koolstofbuisjes. Transistoren van één molecuul. 
Dat begon op te vallen. En zo kon het gebeuren dat Delft in de zomer van 2003 een mailtje kreeg van een zekere Kavli Foundation. Of ze interesse hadden om langs te komen en zich aan te sluiten. We hadden geen idee wat voor een club dat was, zegt Dekker. "In die tijd kreeg je vaak spam uit Nigeria van iemand die je wilde laten delen in zijn miljoenenfortuin. We vertrouwden het dus niet helemaal, maar die achterdocht bleek niet terecht." 
Fred Kavli was een Noorse zakenman die in de VS fortuin had gemaakt en die zijn kapitaal wilde inzetten voor de wetenschap. Dekker: "Vaak heeft zo'n filantroop een specifiek medisch doel voor ogen, maar Kavli ging het om fundamenteel onderzoek. Hij had voor drie terreinen gekozen. Het allerkleinste: de nanowetenschap, het allergrootste: de astrofysica, en het meest complexe: het brein." 
De Kavli Foundation zocht voor elk terrein de absolute topinstituten in de wereld, en liet voor de nanowetenschap het oog vallen op Caltech, Cornell University en Delft. Later kwamen daar nog Berkeley en Harvard bij. "Een mooie league om in te spelen, niet?", zegt Dekker. "Vier Amerikaanse toppers, en wij. Een terechte keus, denk ik. We waren er natuurlijk blij mee. Dat ze ons uitkozen, was een onafhankelijke bevestiging van de kwaliteit van ons werk. Wij speelden in de wereldtop." 
Sindsdien gaat het helemaal crescendo in Delft. Voorlopig hoogtepunt is de bekendmaking twee jaar geleden van Leo Kouwenhoven dat hij met zijn groep het majoranadeeltje heeft ontdekt. De fysica is niet alleen driekwart eeuw op zoek geweest naar een bewijs voor het bestaan van deze deeltjes, de majorana's zouden ook wel eens een essentiële bouwsteen kunnen worden voor de quantumcomputer: een qubit. 
Maar de majorana's hebben concurrenten. Aan het Kavli Instituut in Delft werken vier groepen elk aan hun eigen qubit. Met het idee dat de kans dan groot is dat de uiteindelijke winnaar erbij zit. "Tien jaar geleden dachten we nog dat de quantumcomputer een onmogelijkheid was", zegt Kouwenhoven. "Hij leek oneindig duur te worden. En hoe meer onderzoek we deden, des te groter werden de problemen die we op ons af zagen komen. En nu zeggen we: over zes jaar moeten we - in concept - weten hoe we er een kunnen bouwen." 
Intussen had Cees Dekker een ommezwaai gemaakt. Het werk aan de koolstof nanobuisjes begon hem toch wat te vervelen - "Het werd meer van hetzelfde" - en hij was gefascineerd geraakt door de biologie op nanoschaal. "Een wereld waarin DNA en eiwitten alle processen van de levende cel vormgeven en aansturen. Echt fascinerend. En ik zag een mogelijkheid om daar zinvol aan bij te dragen door die wereld te gaan bestuderen met de gereedschapskist van de nanotechnologie." 
Het bleek een gouden greep. De bionanowetenschap is een belangrijke pijler geworden van het Kavli Instituut. 
Net als de bouw van een quantumcomputer is ook het maken van een synthetische cel geen utopie meer. Een succes dat in 2009 werd gemarkeerd met de opening van het Kavli Nanolab. Dekker: "Een uniek laboratorium dat aan dezelfde eisen voldoet als een cleanroom voor de vervaardiging van computerchips. Met dit verschil dat je bij ons met alle denkbare materialen kunt werken, ook biologische." 
In essentie is het onderzoek niet veranderd, zegt hij. "We opereren in de wereld van individuele moleculen. Een wereld die we kunnen afbeelden. Die we kunnen controleren en manipuleren. En we kunnen misschien nieuwe materialen maken, met nieuwe eigenschappen." 
Uiteindelijk gaat het om het begrip, benadrukt Dekker. Niet voor niets is het Kavli een instituut voor nanowetenschap, niet voor nanotechnologie. "Dat is ook een belangrijke poot hoor, die technologie. Techniek is vaak drijvend in de ontdekkingstocht. De nadruk is verschoven naar het bouwen, maar uiteindelijk willen wij begrijpen hoe die wereld in elkaar steekt. Daar is diezelfde open blik van vroeger voor nodig. In die zin is de Spielerei nog lang niet afgelopen." 
Fred Kavli (1927 - 2013) was dan een gefortuneerd zakenman met een groot hart voor de wetenschap, zijn geld speelt niet eens zo'n grote rol in het werk van zijn Foundation. 
Toen op 10 maart 2004 de handtekeningen werden gezet onder de verbintenis met de TU Delft, verplichtte de stichting tot het storten van 7,5 miljoen dollar op de bankrekening van de nanofysici uit Delft - en later, bij de oprichting van de afdeling bionanowetenschap, nog eens 5 miljoen dollar. 
Maar dat geld mag niet worden aangeroerd; het moet eeuwig op de bank blijven staan. Het Kavli Instituut voor Nanowetenschap in Delft trekt er alleen de rente van, zo'n drie ton per jaar. Dat is 1 procent van het afdelingsbudget. 
En toch is het een geweldige bron van inkomsten. 
Het begon er al mee dat Fred Kavli tijdens de onderhandelingen aan één blik richting het universiteitsbestuur genoeg had om het Delftse college van bestuur eenzelfde duit in het zakje te laten doen. 
Maar meer nog dan dat is het de kwaliteitsstempel van de Kavli Foundation die geldstromen genereert, het feit dat deze stichting Delft in de mondiale top3 zette van instituten voor nanowetenschap. 
De reputatie van Kavli komt bij alle onderhandelingen van pas, zegt Cees Dekker, de directeur van het instituut in Delft. Het hielp bijvoorbeeld anderhalf jaar geleden toen de zogeheten Zwaartekrachtsubsidie van onderzoeksfinancier NWO werd binnengehaald: 51 miljoen euro, verdeeld over tien jaar. 
Het zijn niet alleen financiële revenuen. In 2007 organiseerde Dekker een besloten symposium over de toekomst van de bionano, waar toppers als Nobelprijswinnaar Steven Chu, acte de présence gaven. Dekker: "Zoiets krijg je als gewoon instituut van een lokale universiteit moeilijk van de grond." 
En het predicaat van Kavli trekt ook talent aan. Jonge onderzoekers van over de hele wereld trekken naar Delft en nemen nieuwe ideeën mee. "Als je die topmensen niet hebt, kun je nog zo veel geld binnenhalen, maar dan stokt het onderzoek", zegt Dekker. "Zonder de naam van Kavli waren wij heus geen zielig instituut geworden. Maar de erkenning heeft zeker geholpen om onze leidende positie zichtbaar te maken en uit te bouwen." 
Fred Kavli: zijn naam en reputatie zijn belangrijker dan zijn geld 
Het Kavli Institute of Nanoscience Delft bestaat uit twee afdelingen die ook deel uitmaken van de TU Delft: Quantum nanoscience en Bionanoscience. Aan het instituut werken veertig leidende wetenschappers die in dienst zijn van de faculteit, en in totaal 250 onderzoekers. Het Kavli Instituut heeft een jaarbudget van ruim 20 miljoen euro. 
Onderzoekers 
'Wetenschappelijk stelde het niet veel voor, maar president Clinton was onder de indruk'  
'Caltech, Cornell, Berkeley en Harvard: een mooie leagueom in te spelen, niet?'  
'De quantumcomputer leek oneindig duur te worden. Maar over zes jaar bouwen we er een.'  
Graphic

 
                     Artistieke impressie van DNA dat door een 'nano'-opening gaat. Beeld TUD              Leo Kouwenhoven: 'Het was Spielerei'.                      Cees Dekker: 'Geen idee wat voor club het was'.                      Impressie van een schakeling voor een quantumcomputer, gebaseerd op majoranadeeltjes. Beeld TUD                      Onderdeel voor een quantumcomputer. Beeld TUD                  
Classification

Language: DUTCH; NEDERLANDS
Publication-Type: Krant
Journal Code: Trouw
Subject: Nanotechnology (94%)
Industry: Computing + Information Technology (77%)
Load-Date: March 21, 2014

End of Document
Delft speelt in de kleinste top ter wereld 

Delft speelt in de kleinste top ter wereld 

Page 2 of 6

Page 2 of 6





